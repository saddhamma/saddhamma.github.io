<!DOCTYPE html>
<html>
<head>
<meta charset="utf-8">
<link rel="icon" type="image/x-icon" href="../images/buddha.jpg">
<title>Anguttara Nikāya  3.65</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext"><a href="../home/index.html"><span>The True Dhamma</span></a></div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a  class="pressed" href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a class="pressed" href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<h2>Anguttara Nikāya - The Numerical Discourses</h2>
<div id="content">
<div id="wb_TabMenu" style="position:relative;left:6px;top:0px;width:930px;height:36px;z-index:0;">
<div id="TabMenu">
<ul>
<li><a href="../an/an1.html"><span>Ones</span></a></li>
<li><a href="../an/an2.html"><span>Twos</span></a></li>
<li id="active"><a href="../an/an3.html"><span>Threes</span></a></li>
<li><a href="../an/an4.html"><span>Fours</span></a></li>
<li><a href="../an/an5.html"><span>Fives</span></a></li>
<li><a href="../an/an6.html"><span>Sixes</span></a></li>
<li><a href="../an/an7.html"><span>Sevens</span></a></li>
<li><a href="../an/an8.html"><span>Eights</span></a></li>
<li><a href="../an/an9.html"><span>Nines</span></a></li>
<li><a href="../an/an10.html"><span>Tens</span></a></li>
<li><a href="../an/an11.html"><span>Elevens</span></a></li>
</ul>
</div></div>
<h2>3: The Book of the Threes</h2>
<h3>65. Kesaputtiya</h3>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#an"here.</a></p>
</li>
</ul>
</div>

<section class="raw_sutta">
<div lang="en">
</div>
<div lang="pi">

<p><a id="p_15A3_472" class="ms"></a><a class="msdiv" id="msdiv_66"></a><span class="parno">1</span>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ caramāno mahatā bhikkhusanghena saddhiṃ yena kesamuttaṃ nāma kālāmānaṃ nigamo tadavasari. Assosuṃ kho kesamuttiyā kālāmā:  "samaṇo khalu, bho, gotamo sakyaputto sakyakulā pabbajito kesamuttaṃ anuppatto. Taṃ kho pana bhavantaṃ gotamaṃ evaṃ kalyāṇo kittisaddo abbhuggato:  ‘itipi so bhagavā … pe … sādhu kho pana tathārūpānaṃ arahataṃ dassanaṃ hotī’"ti.</p>

<p><a id="p_15A3_473" class="ms"></a><span class="parno">2</span>
Atha kho kesamuttiyā kālāmā yena bhagavā tenupasankamiṃsu; upasankamitvā appekacce bhagavantaṃ abhivādetvā ekamantaṃ nisīdiṃsu, appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu, appekacce yena bhagavā tenañjaliṃ paṇāmetvā ekamantaṃ nisīdiṃsu, appekacce nāmagottaṃ sāvetvā ekamantaṃ nisīdiṃsu, appekacce tuṇhībhūtā ekamantaṃ nisīdiṃsu. Ekamantaṃ nisinnā kho te kesamuttiyā kālāmā bhagavantaṃ etadavocuṃ: </p>

<p><a id="p_15A3_474" class="ms"></a><span class="parno">3</span>
"Santi, bhante, eke samaṇabrāhmaṇā kesamuttaṃ āgacchanti. Te sakaṃyeva vādaṃ dīpenti jotenti, parappavādaṃ pana khuṃsenti vambhenti paribhavanti omakkhiṃ karonti. Aparepi, bhante, eke samaṇabrāhmaṇā kesamuttaṃ āgacchanti. Tepi sakaṃyeva vādaṃ dīpenti jotenti, parappavādaṃ pana khuṃsenti vambhenti paribhavanti omakkhiṃ karonti. Tesaṃ no, bhante, amhākaṃ hoteva kankhā hoti vicikicchā:  ‘ko su nāma imesaṃ bhavataṃ samaṇabrāhmaṇānaṃ saccaṃ āha, ko musā’"ti? "Alañhi vo, kālāmā, kankhituṃ alaṃ vicikicchituṃ. Kankhanīyeva pana vo ṭhāne vicikicchā uppannā.</p>

<p><a id="p_15A3_475" class="ms"></a><span class="parno">4</span>
Etha tumhe, kālāmā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha:  ‘ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantī’ti, atha tumhe, kālāmā, pajaheyyātha.</p>

<p><a id="p_15A3_476" class="ms"></a><span class="parno">5</span>
Taṃ kiṃ maññatha, kālāmā, lobho purisassa ajjhattaṃ uppajjamāno uppajjati hitāya vā ahitāya vā"ti?</p>

<p><a id="p_15A3_477" class="ms"></a><span class="parno">6</span>
"Ahitāya, bhante".</p>

<p><a id="p_15A3_478" class="ms"></a><span class="parno">7</span>
"Luddho panāyaṃ, kālāmā, purisapuggalo lobhena abhibhūto pariyādinnacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā"ti.</p>

<p><a id="p_15A3_479" class="ms"></a><span class="parno">8</span>
"Evaṃ, bhante".</p>

<p><a id="p_15A3_480" class="ms"></a><span class="parno">9</span>
"Taṃ kiṃ maññatha, kālāmā, doso purisassa ajjhattaṃ uppajjamāno uppajjati hitāya vā ahitāya vā"ti?</p>

<p><a id="p_15A3_481" class="ms"></a><span class="parno">10</span>
"Ahitāya, bhante".</p>

<p><a id="p_15A3_482" class="ms"></a><span class="parno">11</span>
"Duṭṭho panāyaṃ, kālāmā, purisapuggalo dosena abhibhūto pariyādinnacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā"ti.</p>

<p><a id="p_15A3_483" class="ms"></a><span class="parno">12</span>
"Evaṃ, bhante".</p>

<p><a id="p_15A3_484" class="ms"></a><span class="parno">13</span>
"Taṃ kiṃ maññatha, kālāmā, moho purisassa ajjhattaṃ uppajjamāno uppajjati hitāya vā ahitāya vā"ti?</p>

<p><a id="p_15A3_485" class="ms"></a><span class="parno">14</span>
"Ahitāya, bhante".</p>

<p><a id="p_15A3_486" class="ms"></a><span class="parno">15</span>
"Mūḷho panāyaṃ, kālāmā, purisapuggalo mohena abhibhūto pariyādinnacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā"ti.</p>

<p><a id="p_15A3_487" class="ms"></a><span class="parno">16</span>
"Evaṃ, bhante".</p>

<p><a id="p_15A3_488" class="ms"></a><span class="parno">17</span>
"Taṃ kiṃ maññatha, kālāmā, ime dhammā kusalā vā akusalā vā"ti?</p>

<p><a id="p_15A3_489" class="ms"></a><span class="parno">18</span>
"Akusalā, bhante".</p>

<p><a id="p_15A3_490" class="ms"></a><span class="parno">19</span>
"Sāvajjā vā anavajjā vā"ti?</p>

<p><a id="p_15A3_491" class="ms"></a><span class="parno">20</span>
"Sāvajjā, bhante".</p>

<p><a id="p_15A3_492" class="ms"></a><span class="parno">21</span>
"Viññugarahitā vā viññuppasatthā vā"ti?</p>

<p><a id="p_15A3_493" class="ms"></a><span class="parno">22</span>
"Viññugarahitā, bhante".</p>

<p><a id="p_15A3_494" class="ms"></a><span class="parno">23</span>
"Samattā samādinnā ahitāya dukkhāya saṃvattanti, no vā? Kathaṃ vā ettha hotī"ti?</p>

<p><a id="p_15A3_495" class="ms"></a><span class="parno">24</span>
"Samattā, bhante, samādinnā ahitāya dukkhāya saṃvattantīti. Evaṃ no ettha hotī"ti.</p>

<p><a id="p_15A3_496" class="ms"></a><span class="parno">25</span>
"Iti kho, kālāmā, yaṃ taṃ avocumhā:  ‘etha tumhe, kālāmā. Mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe kālāmā attanāva jāneyyātha:  "ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantīti, atha tumhe, kālāmā, pajaheyyāthā"’ti, iti yaṃ taṃ vuttaṃ, idametaṃ paṭicca vuttaṃ.</p>

<p><a id="p_15A3_497" class="ms"></a><span class="parno">26</span>
Etha tumhe, kālāmā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha:  ‘ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantī’ti, atha tumhe, kālāmā, upasampajja vihareyyātha.</p>

<p><a id="p_15A3_498" class="ms"></a><span class="parno">27</span>
Taṃ kiṃ maññatha, kālāmā, alobho purisassa ajjhattaṃ uppajjamāno uppajjati hitāya vā ahitāya vā"ti?</p>

<p><a id="p_15A3_499" class="ms"></a><span class="parno">28</span>
"Hitāya, bhante".</p>

<p><a id="p_15A3_500" class="ms"></a><span class="parno">29</span>
"Aluddho panāyaṃ, kālāmā, purisapuggalo lobhena anabhibhūto apariyādinnacitto neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, na parampi tathattāya samādapeti, yaṃ sa hoti dīgharattaṃ hitāya sukhāyā"ti.</p>

<p><a id="p_15A3_501" class="ms"></a><span class="parno">30</span>
"Evaṃ, bhante".</p>

<p><a id="p_15A3_502" class="ms"></a><span class="parno">31</span>
"Taṃ kiṃ maññatha, kālāmā, adoso purisassa ajjhattaṃ uppajjamāno uppajjati … pe … amoho purisassa ajjhattaṃ uppajjamāno uppajjati … pe … hitāya sukhāyā"ti.</p>

<p><a id="p_15A3_503" class="ms"></a><span class="parno">32</span>
"Evaṃ, bhante".</p>

<p><a id="p_15A3_504" class="ms"></a><span class="parno">33</span>
"Taṃ kiṃ maññatha, kālāmā, ime dhammā kusalā vā akusalā vā"ti?</p>

<p><a id="p_15A3_505" class="ms"></a><span class="parno">34</span>
"Kusalā, bhante".</p>

<p><a id="p_15A3_506" class="ms"></a><span class="parno">35</span>
"Sāvajjā vā anavajjā vā"ti?</p>

<p><a id="p_15A3_507" class="ms"></a><span class="parno">36</span>
"Anavajjā, bhante".</p>

<p><a id="p_15A3_508" class="ms"></a><span class="parno">37</span>
"Viññugarahitā vā viññuppasatthā vā"ti?</p>

<p><a id="p_15A3_509" class="ms"></a><span class="parno">38</span>
"Viññuppasatthā, bhante".</p>

<p><a id="p_15A3_510" class="ms"></a><span class="parno">39</span>
"Samattā samādinnā hitāya sukhāya saṃvattanti no vā? Kathaṃ vā ettha hotī"ti?</p>

<p><a id="p_15A3_511" class="ms"></a><span class="parno">40</span>
"Samattā, bhante, samādinnā hitāya sukhāya saṃvattanti. Evaṃ no ettha hotī"ti.</p>

<p><a id="p_15A3_512" class="ms"></a><span class="parno">41</span>
"Iti kho, kālāmā, yaṃ taṃ avocumhā:  ‘etha tumhe, kālāmā. Mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha – ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantīti, atha tumhe, kālāmā, upasampajja vihareyyāthā’ti, iti yaṃ taṃ vuttaṃ idametaṃ paṭicca vuttaṃ.</p>

<p><a id="p_15A3_513" class="ms"></a><span class="parno">42</span>
Sa kho so, kālāmā, ariyasāvako evaṃ vigatābhijjho vigatabyāpādo asammūḷho sampajāno patissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjhena pharitvā viharati. Karuṇāsahagatena cetasā … pe … muditāsahagatena cetasā … pe … upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjhena pharitvā viharati.</p>

<p><a id="p_15A3_514" class="ms"></a><span class="parno">43</span>
Sa kho so, kālāmā, ariyasāvako evaṃ averacitto evaṃ abyāpajjhacitto evaṃ asankiliṭṭhacitto evaṃ visuddhacitto. Tassa diṭṭheva dhamme cattāro assāsā adhigatā honti. ‘Sace kho pana atthi paro loko, atthi sukatadukkaṭānaṃ kammānaṃ phalaṃ vipāko, athāhaṃ kāyassa bhedā paraṃ maraṇā sugatiṃ saggaṃ lokaṃ upapajjissāmī’ti, ayamassa paṭhamo assāso adhigato hoti.</p>

<p><a id="p_15A3_515" class="ms"></a><span class="parno">44</span>
‘Sace kho pana natthi paro loko, natthi sukatadukkaṭānaṃ kammānaṃ phalaṃ vipāko, athāhaṃ diṭṭheva dhamme averaṃ abyāpajjhaṃ anīghaṃ sukhiṃ attānaṃ pariharāmī’ti, ayamassa dutiyo assāso adhigato hoti.</p>

<p><a id="p_15A3_516" class="ms"></a><span class="parno">45</span>
‘Sace kho pana karoto karīyati pāpaṃ, na kho panāhaṃ kassaci pāpaṃ cetemi. Akarontaṃ kho pana maṃ pāpakammaṃ kuto dukkhaṃ phusissatī’ti, ayamassa tatiyo assāso adhigato hoti.</p>

<p><a id="p_15A3_517" class="ms"></a><span class="parno">46</span>
‘Sace kho pana karoto na karīyati pāpaṃ, athāhaṃ ubhayeneva visuddhaṃ attānaṃ samanupassāmī’ti, ayamassa catuttho assāso adhigato hoti.</p>

<p><a id="p_15A3_518" class="ms"></a><span class="parno">47</span>
Sa kho so, kālāmā, ariyasāvako evaṃ averacitto evaṃ abyāpajjhacitto evaṃ asankiliṭṭhacitto evaṃ visuddhacitto. Tassa diṭṭheva dhamme ime cattāro assāsā adhigatā hontī"ti.</p>

<p><a id="p_15A3_519" class="ms"></a><span class="parno">48</span>
"Evametaṃ, bhagavā, evametaṃ, sugata. Sa kho so, bhante, ariyasāvako evaṃ averacitto evaṃ abyāpajjhacitto evaṃ asankiliṭṭhacitto evaṃ visuddhacitto. Tassa diṭṭheva dhamme cattāro assāsā adhigatā honti. ‘Sace kho pana atthi paro loko, atthi sukatadukkaṭānaṃ kammānaṃ phalaṃ vipāko, athāhaṃ kāyassa bhedā paraṃ maraṇā sugatiṃ saggaṃ lokaṃ upapajjissāmī’ti, ayamassa paṭhamo assāso adhigato hoti.</p>

<p><a id="p_15A3_520" class="ms"></a><span class="parno">49</span>
‘Sace kho pana natthi paro loko, natthi sukatadukkaṭānaṃ kammānaṃ phalaṃ vipāko, athāhaṃ diṭṭheva dhamme averaṃ abyāpajjhaṃ anīghaṃ sukhiṃ attānaṃ pariharāmī’ti, ayamassa dutiyo assāso adhigato hoti.</p>

<p><a id="p_15A3_521" class="ms"></a><span class="parno">50</span>
‘Sace kho pana karoto karīyati pāpaṃ, na kho panāhaṃ kassaci pāpaṃ cetemi, akarontaṃ kho pana maṃ pāpakammaṃ kuto dukkhaṃ phusissatī’ti, ayamassa tatiyo assāso adhigato hoti.</p>

<p><a id="p_15A3_522" class="ms"></a><span class="parno">51</span>
‘Sace kho pana karoto na karīyati pāpaṃ, athāhaṃ ubhayeneva visuddhaṃ attānaṃ samanupassāmī’ti, ayamassa catuttho assāso adhigato hoti.</p>

<p><a id="p_15A3_523" class="ms"></a><span class="parno">52</span>
Sa kho so, bhante, ariyasāvako evaṃ averacitto evaṃ abyāpajjhacitto evaṃ asankiliṭṭhacitto evaṃ visuddhacitto. Tassa diṭṭheva dhamme ime cattāro assāsā adhigatā honti.</p>

<p><a id="p_15A3_524" class="ms"></a><span class="parno">53</span>
Abhikkantaṃ, bhante … pe … ete mayaṃ, bhante, bhagavantaṃ saraṇaṃ gacchāma dhammañca bhikkhusanghañca. Upāsake no, bhante, bhagavā dhāretu ajjatagge pāṇupete saraṇaṃ gate"ti.</p>

<p class="endsection">Pañcamaṃ.</p>
</div>
</section>
<div id="nextprev"><a id="previous-sutta" href="./an3.64.html"></a><a id="next-sutta" href="./an3.66.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../an/an.html">Anguttara Nikāya</a><a href="../an/an3.html">The Threes</a>65. Kesaputtiya
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
