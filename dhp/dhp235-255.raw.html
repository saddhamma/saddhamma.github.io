<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Dhammapada 235-255</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext"><a href="../home/index.html"><span>The True Dhamma</span></a></div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a class="pressed" href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">

<h1>Dhammapada - Chapter 18: Malavagga - Impurity</h1>

<div id="metaarea">
<ul class="translator">
  <li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>
<div lang="pi">

<p><span class="parno">235</span><a id="p_18Dh_255" class="ms"></a><a class="msdiv" id="msdiv_235"></a>
Paṇḍupalāsova dānisi,<br> Yamapurisāpi ca te upaṭṭhitā;<br>
Uyyogamukhe ca tiṭṭhasi,<br>
Pātheyyampi ca te na vijjati.</p>

<p><span class="parno">236</span><a id="p_18Dh_256" class="ms"></a><a class="msdiv" id="msdiv_236"></a>
So karohi dīpamattano,<br> Khippaṃ vāyama paṇḍito bhava;<br>
Niddhantamalo anangaṇo,<br>
Dibbaṃ ariyabhūmiṃ upehisi.</p>

<p><span class="parno">237</span><a id="p_18Dh_257" class="ms"></a><a class="msdiv" id="msdiv_237"></a>
Upanītavayo ca dānisi,<br> Sampayātosi yamassa santikaṃ;<br>
Vāso te natthi antarā,<br>
Pātheyyampi ca te na vijjati.</p>

<p><span class="parno">238</span><a id="p_18Dh_258" class="ms"></a><a class="msdiv" id="msdiv_238"></a>
So karohi dīpamattano,<br> Khippaṃ vāyama paṇḍito bhava;<br>
Niddhantamalo anangaṇo,<br>
Na punaṃ jātijaraṃ upehisi.</p>

<p><span class="parno">239</span><a id="p_18Dh_259" class="ms"></a><a class="msdiv" id="msdiv_239"></a>
Anupubbena medhāvī,<br> thokaṃ thokaṃ khaṇe khaṇe;<br>
Kammāro rajatasseva,<br>
niddhame malamattano.</p>

<p><span class="parno">240</span><a id="p_18Dh_260" class="ms"></a><a class="msdiv" id="msdiv_240"></a>
Ayasāva malaṃ samuṭṭhitaṃ,<br> Tatuṭṭhāya tameva khādati;<br>
Evaṃ atidhonacārinaṃ,<br>
Sāni kammāni nayanti duggatiṃ.</p>

<p><span class="parno">241</span><a id="p_18Dh_261" class="ms"></a><a class="msdiv" id="msdiv_241"></a>
Asajjhāyamalā mantā,<br> anuṭṭhānamalā gharā;<br>
Malaṃ vaṇṇassa kosajjaṃ,<br>
pamādo rakkhato malaṃ.</p>

<p><span class="parno">242</span><a id="p_18Dh_262" class="ms"></a><a class="msdiv" id="msdiv_242"></a>
Malitthiyā duccaritaṃ,<br> maccheraṃ dadato malaṃ;<br>
Malā ve pāpakā dhammā,<br>
asmiṃ loke paramhi ca.</p>

<p><span class="parno">243</span><a id="p_18Dh_263" class="ms"></a><a class="msdiv" id="msdiv_243"></a>
Tato malā malataraṃ,<br> avijjā paramaṃ malaṃ;<br>
Etaṃ malaṃ pahantvāna,<br>
nimmalā hotha bhikkhavo.</p>

<p><span class="parno">244</span><a id="p_18Dh_264" class="ms"></a><a class="msdiv" id="msdiv_244"></a>
Sujīvaṃ ahirikena,<br> kākasūrena dhaṃsinā;<br>
Pakkhandinā pagabbhena,<br>
sankiliṭṭhena jīvitaṃ.</p>

<p><span class="parno">245</span><a id="p_18Dh_265" class="ms"></a><a class="msdiv" id="msdiv_245"></a>
Hirīmatā ca dujjīvaṃ,<br> niccaṃ sucigavesinā;<br>
Alīnenāppagabbhena,<br>
suddhājīvena passatā.</p>

<p><span class="parno">246</span><a id="p_18Dh_266" class="ms"></a><a class="msdiv" id="msdiv_246"></a>
Yo pāṇamatipāteti,<br> musāvādañca bhāsati;<br>
Loke adinnamādiyati,<br>
paradārañca gacchati.</p>

<p><span class="parno">247</span><a id="p_18Dh_267" class="ms"></a><a class="msdiv" id="msdiv_247"></a>
Surāmerayapānañca,<br> yo naro anuyuñjati;<br>
Idheva meso lokasmiṃ,<br>
mūlaṃ khaṇati attano.</p>

<hr>
<p><span class="parno">248</span><a id="p_18Dh_268" class="ms"></a><a class="msdiv" id="msdiv_248"></a>
Evaṃ bho purisa jānāhi,<br> pāpadhammā asaññatā;<br>
Mā taṃ lobho adhammo ca,<br>
ciraṃ dukkhāya randhayuṃ.</p>

<p><span class="parno">249</span><a id="p_18Dh_269" class="ms"></a><a class="msdiv" id="msdiv_249"></a>
Dadāti ve yathāsaddhaṃ,<br> yathāpasādanaṃ jano;<br>
Tattha yo ca manku bhavati,<br>
paresaṃ pānabhojane;<br>
Na so divā vā rattiṃ vā,<br>
samādhimadhigacchati.</p>

<p><span class="parno">250</span><a id="p_18Dh_270" class="ms"></a><a class="msdiv" id="msdiv_250"></a>
Yassa cetaṃ samucchinnaṃ,<br> mūlaghaccaṃ samūhataṃ;<br>
Sa ve divā vā rattiṃ vā,<br>
samādhimadhigacchati.</p>

<p><span class="parno">251</span><a id="p_18Dh_271" class="ms"></a><a class="msdiv" id="msdiv_251"></a>
Natthi rāgasamo aggi,<br> natthi dosasamo gaho;<br>
Natthi mohasamaṃ jālaṃ,<br>
natthi taṇhāsamā nadī.</p>

<p><span class="parno">252</span><a id="p_18Dh_272" class="ms"></a><a class="msdiv" id="msdiv_252"></a>
Sudassaṃ vajjamaññesaṃ,<br> attano pana duddasaṃ;<br>
Paresaṃ hi so vajjāni,<br>
opunāti yathā bhusaṃ;<br>
Attano pana chādeti,<br>
kaliṃva kitavā saṭho.</p>

<p><span class="parno">253</span><a id="p_18Dh_273" class="ms"></a><a class="msdiv" id="msdiv_253"></a>
Paravajjānupassissa,<br> niccaṃ ujjhānasaññino;<br>
Āsavā tassa vaḍḍhanti,<br>
ārā so āsavakkhayā.</p>

<p><span class="parno">254</span><a id="p_18Dh_274" class="ms"></a><a class="msdiv" id="msdiv_254"></a>
Ākāseva padaṃ natthi,<br> samaṇo natthi bāhire;<br>
Papañcābhiratā pajā,<br>
nippapañcā tathāgatā.</p>

<p><span class="parno">255</span><a id="p_18Dh_275" class="ms"></a><a class="msdiv" id="msdiv_255"></a>
Ākāseva padaṃ natthi,<br> samaṇo natthi bāhire;<br>
Sankhārā sassatā natthi,<br>
natthi buddhānamiñjitaṃ.</p>

<p class="endsection">Malavaggo aṭṭhārasamo.</p>

</div>
</section>
<div id="nextprev"><a id="previous-sutta" href="./dhp221-234.html"></a><a id="next-sutta" href="./dhp256-272.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../dhp/dhp.html">Dhammapada</a>Chapter 18: Impurity
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
