<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Samyutta Nikāya - Connected Discourses on the Aggregates 22.81</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext"><a href="../home/index.html"><span>Saddhamma Study Group</span></a></div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a class="pressed" href="../sn/sn.html">↓ Samyutta Nikaya</a>
		<ul>
			<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a class="pressed" href="../sn/sn03.html" title="Part 3 - The Book of the Aggregates">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Saṃyutta Nikāya - The Connected Discourses</h2>
<div id="wb_TabMenu" style="position:relative;left:6px;top:0px;width:930px;height:36px;z-index:0;">
<div id="TabMenu">
<ul>
<li><a href="../sn/sn01.html"><span>Part 1: 1-11</span></a></li>
<li><a href="../sn/sn02.html"><span>Part 2: 12-21</span></a></li>
<li><a href="../sn/sn03.html"><span>Part 3: 22-34</span></a></li>
<li><a href="../sn/sn04.html"><span>Part 4: 35-44</span></a></li>
<li><a href="../sn/sn05.html"><span>Part 5: 45-56</span></a></li>
</ul>
</div></div>

<h2>Connected Discourses on the Aggregates: SN22:81 Parileyya</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#sn"here.</a></p>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><a id="p_13S3_434" class="ms"></a><a class="msdiv" id="msdiv_81"></a><span class="parno">1</span>
Ekaṃ samayaṃ bhagavā kosambiyaṃ viharati ghositārāme. Atha kho bhagavā pubbaṇhasamayaṃ nivāsetvā pattacīvaramādāya kosambiṃ piṇḍāya pāvisi. Kosambiyaṃ piṇḍāya caritvā pacchābhattaṃ piṇḍapātapaṭikkanto sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusanghaṃ eko adutiyo cārikaṃ pakkāmi.</p>

<p><a id="p_13S3_435" class="ms"></a><span class="parno">2</span>
Atha kho aññataro bhikkhu acirapakkantassa bhagavato yenāyasmā ānando tenupasankami; upasankamitvā āyasmantaṃ ānandaṃ etadavoca:  "esāvuso ānanda, bhagavā sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusanghaṃ eko adutiyo cārikaṃ pakkanto"ti. "Yasmiṃ, āvuso, samaye bhagavā sāmaṃ senāsanaṃ saṃsāmetvā pattacīvaramādāya anāmantetvā upaṭṭhāke anapaloketvā bhikkhusanghaṃ eko adutiyo cārikaṃ pakkamati, ekova bhagavā tasmiṃ samaye viharitukāmo hoti; na bhagavā tasmiṃ samaye kenaci anubandhitabbo hotī"ti.</p>

<p><a id="p_13S3_436" class="ms"></a><span class="parno">3</span>
Atha kho bhagavā anupubbena cārikaṃ caramāno yena pālileyyakaṃ tadavasari. Tatra sudaṃ bhagavā pālileyyake viharati bhaddasālamūle. Atha kho sambahulā bhikkhū yenāyasmā ānando tenupasankamiṃsu; upasankamitvā āyasmatā ānandena saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ ānandaṃ etadavocuṃ:  "cirassutā kho no, āvuso ānanda, bhagavato sammukhā dhammī kathā; icchāma mayaṃ, āvuso ānanda, bhagavato sammukhā dhammiṃ kathaṃ sotun"ti.</p>

<p><a id="p_13S3_437" class="ms"></a><span class="parno">4</span>
Atha kho āyasmā ānando tehi bhikkhūhi saddhiṃ yena pālileyyakaṃ bhaddasālamūlaṃ yena bhagavā tenupasankami; upasankamitvā bhagavantaṃ abhivādetvā ekamantaṃ nisīdi. Ekamantaṃ nisinne kho te bhikkhū bhagavā dhammiyā kathāya sandassesi samādapesi samuttejesi sampahaṃsesi. Tena kho pana samayena aññatarassa bhikkhuno evaṃ cetaso parivitakko udapādi:  "kathaṃ nu kho jānato kathaṃ passato anantarā āsavānaṃ khayo hotī"ti? Atha kho bhagavā tassa bhikkhuno cetasā cetoparivitakkamaññāya bhikkhū āmantesi:  "vicayaso desito, bhikkhave, mayā dhammo; vicayaso desitā cattāro satipaṭṭhānā; vicayaso desitā cattāro sammappadhānā; vicayaso desitā cattāro iddhipādā; vicayaso desitāni pañcindriyāni; vicayaso desitāni pañca balāni; vicayaso desitā sattabojjhangā; vicayaso desito ariyo aṭṭhangiko maggo. Evaṃ vicayaso desito, bhikkhave, mayā dhammo. Evaṃ vicayaso desite kho, bhikkhave, mayā dhamme atha ca panidhekaccassa bhikkhuno evaṃ cetaso parivitakko udapādi:  ‘kathaṃ nu kho jānato kathaṃ passato anantarā āsavānaṃ khayo hotī’ti?</p>

<p><a id="p_13S3_438" class="ms"></a><span class="parno">5</span>
Kathañca, bhikkhave, jānato kathaṃ passato anantarā āsavānaṃ khayo hoti? Idha bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati. Yā kho pana sā, bhikkhave, samanupassanā sankhāro so. So pana sankhāro kiṃnidāno kiṃsamudayo kiṃjātiko kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco sankhato paṭiccasamuppanno. Sāpi taṇhā aniccā sankhatā paṭiccasamuppannā. Sāpi vedanā, sopi phasso anicco sankhato paṭiccasamuppanno. Sāpi avijjā aniccā sankhatā paṭiccasamuppannā. Evampi kho, bhikkhave, jānato evaṃ passato anantarā āsavānaṃ khayo hoti.</p>

<p><a id="p_13S3_439" class="ms"></a><span class="parno">6</span>
Na heva kho rūpaṃ attato samanupassati; api ca kho rūpavantaṃ attānaṃ samanupassati. Yā kho pana sā, bhikkhave, samanupassanā sankhāro so. So pana sankhāro kiṃnidāno kiṃsamudayo kiṃjātiko kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco sankhato paṭiccasamuppanno. Sāpi taṇhā … sāpi vedanā … sopi phasso … sāpi avijjā aniccā sankhatā paṭiccasamuppannā. Evampi kho, bhikkhave, jānato evaṃ passato anantarā āsavānaṃ khayo hoti.</p>

<p><a id="p_13S3_440" class="ms"></a><span class="parno">7</span>
Na heva kho rūpaṃ attato samanupassati, na rūpavantaṃ attānaṃ samanupassati; api ca kho attani rūpaṃ samanupassati. Yā kho pana sā, bhikkhave, samanupassanā sankhāro so. So pana sankhāro kiṃnidāno kiṃsamudayo kiṃjātiko kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco sankhato paṭiccasamuppanno. Sāpi taṇhā … sāpi vedanā … sopi phasso … sāpi avijjā aniccā sankhatā paṭiccasamuppannā. Evampi kho, bhikkhave, jānato evaṃ passato anantarā āsavānaṃ khayo hoti.</p>

<p><a id="p_13S3_441" class="ms"></a><span class="parno">8</span>
Na heva kho rūpaṃ attato samanupassati, na rūpavantaṃ attānaṃ samanupassati, na attani rūpaṃ samanupassati; api ca kho rūpasmiṃ attānaṃ samanupassati. Yā kho pana sā, bhikkhave, samanupassanā sankhāro so. So pana sankhāro kiṃnidāno kiṃsamudayo kiṃjātiko kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco sankhato paṭiccasamuppanno. Sāpi taṇhā … sāpi vedanā … sopi phasso … sāpi avijjā aniccā sankhatā paṭiccasamuppannā. Evampi kho, bhikkhave, jānato … pe … āsavānaṃ khayo hoti.</p>

<p><a id="p_13S3_442" class="ms"></a><span class="parno">9</span>
Na heva kho rūpaṃ attato samanupassati, na rūpavantaṃ attānaṃ, na attani rūpaṃ, na rūpasmiṃ attānaṃ samanupassati; api ca kho vedanaṃ attato samanupassati, api ca kho vedanāvantaṃ attānaṃ samanupassati, api ca kho attani vedanaṃ samanupassati, api ca kho vedanāya attānaṃ samanupassati; api ca kho saññaṃ … api ca kho sankhāre attato samanupassati, api ca kho sankhāravantaṃ attānaṃ samanupassati, api ca kho attani sankhāre samanupassati, api ca kho sankhāresu attānaṃ samanupassati; api ca kho viññāṇaṃ attato samanupassati, api ca kho viññāṇavantaṃ attānaṃ, api ca kho attani viññāṇaṃ, api ca kho viññāṇasmiṃ attānaṃ samanupassati. Yā kho pana sā, bhikkhave, samanupassanā sankhāro so. So pana sankhāro kiṃnidāno … pe … kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco sankhato paṭiccasamuppanno. Sāpi taṇhā … sāpi vedanā … sopi phasso … sāpi avijjā aniccā sankhatā paṭiccasamuppannā. Evaṃ kho, bhikkhave, jānato evaṃ passato anantarā āsavānaṃ khayo hoti.</p>

<p><a id="p_13S3_443" class="ms"></a><span class="parno">10</span>
Na heva kho rūpaṃ attato samanupassati, na vedanaṃ attato samanupassati, na saññaṃ … na sankhāre … na viññāṇaṃ attato samanupassati; api ca kho evaṃdiṭṭhi hoti:  ‘so attā so loko, so pecca bhavissāmi nicco dhuvo sassato avipariṇāmadhammo’ti. Yā kho pana sā, bhikkhave, sassatadiṭṭhi sankhāro so. So pana sankhāro kiṃnidāno … pe … evampi kho, bhikkhave, jānato evaṃ passato anantarā āsavānaṃ khayo hoti.</p>

<p><a id="p_13S3_444" class="ms"></a><span class="parno">11</span>
Na heva kho rūpaṃ attato samanupassati, na vedanaṃ … na saññaṃ … na sankhāre … na viññāṇaṃ attato samanupassati; nāpi evaṃdiṭṭhi hoti:  ‘so attā so loko, so pecca bhavissāmi nicco dhuvo sassato avipariṇāmadhammo’ti. Api ca kho evaṃdiṭṭhi hoti:  ‘no cassaṃ no ca me siyā nābhavissaṃ na me bhavissatī’ti. Yā kho pana sā, bhikkhave, ucchedadiṭṭhi sankhāro so. So pana sankhāro kiṃnidāno kiṃsamudayo kiṃjātiko kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco … pe … evampi kho, bhikkhave, jānato evaṃ passato anantarā āsavānaṃ khayo hoti.</p>

<p><a id="p_13S3_445" class="ms"></a><span class="parno">12</span>
Na heva kho rūpaṃ attato samanupassati, na vedanaṃ … na saññaṃ … na sankhāre … na viññāṇaṃ attato samanupassati … pe … na viññāṇasmiṃ attato samanupassati, nāpi evaṃdiṭṭhi hoti:  ‘so attā so loko, so pecca bhavissāmi nicco dhuvo sassato avipariṇāmadhammo’ti; nāpi evaṃdiṭṭhi hoti:  ‘no cassaṃ no ca me siyā nābhavissaṃ na me bhavissatī’ti; api ca kho kankhī hoti vicikicchī aniṭṭhangato saddhamme. Yā kho pana sā, bhikkhave, kankhitā vicikicchitā aniṭṭhangatatā saddhamme sankhāro so. So pana sankhāro kiṃnidāno kiṃsamudayo kiṃjātiko kiṃpabhavo? Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; tatojo so sankhāro. Iti kho, bhikkhave, sopi sankhāro anicco sankhato paṭiccasamuppanno. Sāpi taṇhā aniccā sankhatā paṭiccasamuppannā. Sāpi vedanā aniccā sankhatā paṭiccasamuppannā. Sopi phasso anicco sankhato paṭiccasamuppanno. Sāpi avijjā aniccā sankhatā paṭiccasamuppannā. Evaṃ kho, bhikkhave, jānato evaṃ passato anantarā āsavānaṃ khayo hotī"ti.</p>
<p class="endsection">Navamaṃ.</p>
</div>
</section>
<div id="nextprev"><a id="previous-sutta" href="./sn22.80.html"></a><a id="next-sutta" href="./sn22.82.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../sn/sn.html">Saṃyutta Nikāya</a><a href="../sn/sn22.html">Connected Discourses on the Aggregates</a>SN22:81 Parileyya
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
