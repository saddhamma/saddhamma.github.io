<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Samyutta Nikāya - Connected Discourses with the Kosalans 3.21</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext"><a href="../home/index.html"><span>The True Dhamma</span></a></div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a class="pressed" href="../sn/sn.html">↓ Samyutta Nikaya</a>
		<ul>
			<li><a class="pressed" href="../sn/sn01.html" title="Part 1 - The Book with Verses">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Saṃyutta Nikāya - The Connected Discourses</h2>
<div id="wb_TabMenu" style="position:relative;left:6px;top:0px;width:930px;height:36px;z-index:0;">
<div id="TabMenu">
<ul>
<li><a href="../sn/sn01.html"><span>Part 1: 1-11</span></a></li>
<li><a href="../sn/sn02.html"><span>Part 2: 12-21</span></a></li>
<li><a href="../sn/sn03.html"><span>Part 3: 22-34</span></a></li>
<li><a href="../sn/sn04.html"><span>Part 4: 35-44</span></a></li>
<li><a href="../sn/sn05.html"><span>Part 5: 45-56</span></a></li>
</ul>
</div></div>

<h2>Connected Discourses with the Kosalan: SN3:21 Persons</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#sn"here.</a></p>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><a id="p_12S1_717" class="ms"></a><a class="msdiv" id="msdiv_132"></a><span class="parno">1</span> Sāvatthinidānaṃ. Atha kho rājā pasenadi kosalo yena bhagavā tenupasankami; upasankamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca:  "cattārome, mahārāja puggalā santo saṃvijjamānā lokasmiṃ. Katame cattāro? Tamotamaparāyano, tamojotiparāyano, jotitamaparāyano, jotijotiparāyano.</p>

<p><a id="p_12S1_718" class="ms"></a><span class="parno">2</span>
Kathañca, mahārāja puggalo tamotamaparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.</p>

<p><a id="p_12S1_719" class="ms"></a><span class="parno">3</span>
Seyyathāpi, mahārāja, puriso andhakārā vā andhakāraṃ gaccheyya, tamā vā tamaṃ gaccheyya, lohitamalā vā lohitamalaṃ gaccheyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo tamotamaparāyano hoti.</p>

<p><a id="p_12S1_720" class="ms"></a><span class="parno">4</span>
Kathañca, mahārāja, puggalo tamojotiparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca kho hoti dubbaṇṇo duddasiko okoṭimako bavhābādho, kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā vācāya sucaritaṃ caritvā manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati.</p>

<p><a id="p_12S1_721" class="ms"></a><span class="parno">5</span>
Seyyathāpi, mahārāja, puriso pathaviyā vā pallankaṃ āroheyya, pallankā vā assapiṭṭhiṃ āroheyya, assapiṭṭhiyā vā hatthikkhandhaṃ āroheyya, hatthikkhandhā vā pāsādaṃ āroheyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo tamojotiparāyano hoti.</p>

<p><a id="p_12S1_722" class="ms"></a><span class="parno">6</span>
Kathañca, mahārāja, puggalo jotitamaparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.</p>

<p><a id="p_12S1_723" class="ms"></a><span class="parno">7</span>
Seyyathāpi, mahārāja, puriso pāsādā vā hatthikkhandhaṃ oroheyya, hatthikkhandhā vā assapiṭṭhiṃ oroheyya, assapiṭṭhiyā vā pallankaṃ oroheyya, pallankā vā pathaviṃ oroheyya, pathaviyā vā andhakāraṃ paviseyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo jotitamaparāyano hoti.</p>

<p><a id="p_12S1_724" class="ms"></a><span class="parno">8</span>
Kathañca, mahārāja, puggalo jotijotiparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā vācāya sucaritaṃ caritvā manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati.</p>

<p><a id="p_12S1_725" class="ms"></a><span class="parno">9</span>
Seyyathāpi, mahārāja, puriso pallankā vā pallankaṃ sankameyya, assapiṭṭhiyā vā assapiṭṭhiṃ sankameyya, hatthikkhandhā vā hatthikkhandhaṃ sankameyya, pāsādā vā pāsādaṃ sankameyya. Tathūpamāhaṃ, mahārāja, imaṃ puggalaṃ vadāmi. Evaṃ kho, mahārāja, puggalo jotijotiparāyano hoti. Ime kho, mahārāja, cattāro puggalā santo saṃvijjamānā lokasmin"ti. Idamavoca … pe  … </p><blockquote>

<p><a id="p_12S1_726" class="ms"></a><span class="parno">10</span>
"Daliddo puriso rāja,<br> assaddho hoti maccharī;<br>
Kadariyo pāpasankappo,<br>
micchādiṭṭhi anādaro.
</p>

<p><a id="p_12S1_727" class="ms"></a><span class="parno">11</span>
Samaṇe brāhmaṇe vāpi,<br> aññe vāpi vanibbake;<br>
Akkosati paribhāsati,<br>
natthiko hoti rosako.
</p>

<p><a id="p_12S1_728" class="ms"></a><span class="parno">12</span>
Dadamānaṃ nivāreti,<br> yācamānāna bhojanaṃ;<br>
Tādiso puriso rāja,<br>
mīyamāno janādhipa;<br>
Upeti nirayaṃ ghoraṃ,<br>
tamotamaparāyano.
</p>

<p><a id="p_12S1_729" class="ms"></a><span class="parno">13</span>
Daliddo puriso rāja,<br> saddho hoti amaccharī;<br>
Dadāti seṭṭhasankappo,<br>
abyaggamanaso naro.
</p>

<p><a id="p_12S1_730" class="ms"></a><span class="parno">14</span>
Samaṇe brāhmaṇe vāpi,<br> aññe vāpi vanibbake;<br>
Uṭṭhāya abhivādeti,<br>
samacariyāya sikkhati.
</p>

<p><a id="p_12S1_731" class="ms"></a><span class="parno">15</span>
Dadamānaṃ na vāreti,<br> yācamānāna bhojanaṃ;<br>
Tādiso puriso rāja,<br>
mīyamāno janādhipa;<br>
Upeti tidivaṃ ṭhānaṃ,<br>
tamojotiparāyano.
</p>

<p><a id="p_12S1_732" class="ms"></a><span class="parno">16</span>
Aḍḍho ce puriso rāja,<br> assaddho hoti maccharī;<br>
Kadariyo pāpasankappo,<br>
micchādiṭṭhi anādaro.
</p>

<p><a id="p_12S1_733" class="ms"></a><span class="parno">17</span>
Samaṇe brāhmaṇe vāpi,<br> aññe vāpi vanibbake;<br>
Akkosati paribhāsati,<br>
natthiko hoti rosako.
</p>

<p><a id="p_12S1_734" class="ms"></a><span class="parno">18</span>
Dadamānaṃ nivāreti,<br> yācamānāna bhojanaṃ;<br>
Tādiso puriso rāja,<br>
mīyamāno janādhipa;<br>
Upeti nirayaṃ ghoraṃ,<br>
jotitamaparāyano.
</p>

<p><a id="p_12S1_735" class="ms"></a><span class="parno">19</span>
Aḍḍho ce puriso rāja,<br> saddho hoti amaccharī;<br>
Dadāti seṭṭhasankappo,<br>
abyaggamanaso naro.
</p>

<p><a id="p_12S1_736" class="ms"></a><span class="parno">20</span>
Samaṇe brāhmaṇe vāpi,<br> aññe vāpi vanibbake;<br>
Uṭṭhāya abhivādeti,<br>
samacariyāya sikkhati.
</p>

<p><a id="p_12S1_737" class="ms"></a><span class="parno">21</span>
Dadamānaṃ na vāreti,<br> yācamānāna bhojanaṃ;<br>
Tādiso puriso rāja,<br>
mīyamāno janādhipa;<br>
Upeti tidivaṃ ṭhānaṃ,<br>
jotijotiparāyano"ti.
</p>
</blockquote>
</div>
</section>
<div id="nextprev"><a id="previous-sutta" href="./sn3.20.html"></a><a id="next-sutta" href="./sn3.22.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../sn/sn.html">Saṃyutta Nikāya</a><a href="../sn/sn3.html">Connected Discourses with the Kosalan</a>SN3:21 Persons
</div>
<a id="bottom"></a>
</footer>
</div><!--container--><script src="../js/footer.js"></script>
</body>
</html>
