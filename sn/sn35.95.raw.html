<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Samyutta Nikāya - Connected Discourses on the Six Sense Bases 35.95</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext"><a href="../home/index.html"><span>Saddhamma Study Group</span></a></div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a class="pressed" href="../sn/sn.html">↓ Samyutta Nikaya</a>
		<ul>
			<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a class="pressed" href="../sn/sn04.html" title="Part 4 - The Book of the Six Sense Bases">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Saṃyutta Nikāya - The Connected Discourses</h2>
<div id="wb_TabMenu" style="position:relative;left:6px;top:0px;width:930px;height:36px;z-index:0;">
<div id="TabMenu">
<ul>
<li><a href="../sn/sn01.html"><span>Part 1: 1-11</span></a></li>
<li><a href="../sn/sn02.html"><span>Part 2: 12-21</span></a></li>
<li><a href="../sn/sn03.html"><span>Part 3: 22-34</span></a></li>
<li id="active"><a href="../sn/sn04.html"><span>Part 4: 35-44</span></a></li>
<li><a href="../sn/sn05.html"><span>Part 5: 45-56</span></a></li>
</ul>
</div></div>

<h2>Connected Discourses on the Six Sense Bases: SN35:95 Malunkyaputta</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#sn"here.</a></p>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><a id="p_13S4_467" class="ms"></a><a class="msdiv" id="msdiv_95"></a><span class="parno">1</span>
Atha kho āyasmā mālukyaputto yena bhagavā tenupasankami … pe … ekamantaṃ nisinno kho āyasmā mālukyaputto bhagavantaṃ etadavoca:  "sādhu me, bhante, bhagavā sankhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan"ti.</p>

<p><a id="p_13S4_468" class="ms"></a><span class="parno">2</span>
"Ettha dāni, mālukyaputta, kiṃ dahare bhikkhū vakkhāma. Yatra hi nāma tvaṃ, bhikkhu, jiṇṇo vuddho mahallako addhagato vayoanuppatto sankhittena ovādaṃ yācasī"ti.</p>

<p><a id="p_13S4_469" class="ms"></a><span class="parno">3</span>
"Kiñcāpāhaṃ, bhante, jiṇṇo vuddho mahallako addhagato vayoanuppatto. Desetu me, bhante, bhagavā sankhittena dhammaṃ, desetu sugato sankhittena dhammaṃ, appeva nāmāhaṃ bhagavato bhāsitassa atthaṃ ājāneyyaṃ. Appeva nāmāhaṃ bhagavato bhāsitassa dāyādo assan"ti.</p>

<p><a id="p_13S4_470" class="ms"></a><span class="parno">4</span>
"Taṃ kiṃ maññasi, mālukyaputta, ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti? Atthi te tattha chando vā rāgo vā pemaṃ vā"ti? "No hetaṃ, bhante".</p>

<p><a id="p_13S4_471" class="ms"></a><span class="parno">5</span>
"Ye te sotaviññeyyā saddā assutā assutapubbā, na ca suṇāsi, na ca te hoti suṇeyyanti? Atthi te tattha chando vā rāgo vā pemaṃ vā"ti? "No hetaṃ, bhante".</p>

<p><a id="p_13S4_472" class="ms"></a><span class="parno">6</span>
"Ye te ghānaviññeyyā gandhā aghāyitā aghāyitapubbā, na ca ghāyasi, na ca te hoti ghāyeyyanti? Atthi te tattha chando vā rāgo vā pemaṃ vā"ti? "No hetaṃ, bhante".</p>

<p><a id="p_13S4_473" class="ms"></a><span class="parno">7</span>
"Ye te jivhāviññeyyā rasā asāyitā asāyitapubbā, na ca sāyasi, na ca te hoti sāyeyyanti? Atthi te tattha chando vā rāgo vā pemaṃ vā"ti? "No hetaṃ, bhante".</p>

<p><a id="p_13S4_474" class="ms"></a><span class="parno">8</span>
"Ye te kāyaviññeyyā phoṭṭhabbā asamphuṭṭhā asamphuṭṭhapubbā, na ca phusasi, na ca te hoti phuseyyanti? Atthi te tattha chando vā rāgo vā pemaṃ vā"ti? "No hetaṃ, bhante".</p>

<p><a id="p_13S4_475" class="ms"></a><span class="parno">9</span>
"Ye te manoviññeyyā dhammā aviññātā aviññātapubbā, na ca vijānāsi, na ca te hoti vijāneyyanti? Atthi te tattha chando vā rāgo vā pemaṃ vā"ti? "No hetaṃ, bhante".</p>

<p><a id="p_13S4_476" class="ms"></a><span class="parno">10</span>
"Ettha ca te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati. Yato kho te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati; tato tvaṃ, mālukyaputta, na tena. Yato tvaṃ, mālukyaputta, na tena; tato tvaṃ, mālukyaputta, na tattha. Yato tvaṃ, mālukyaputta, na tattha; tato tvaṃ, mālukyaputta, nevidha, na huraṃ, na ubhayamantarena. Esevanto dukkhassā"ti.</p>

<p><a id="p_13S4_477" class="ms"></a><span class="parno">11</span>
"Imassa khvāhaṃ, bhante, bhagavatā sankhittena bhāsitassa vitthārena atthaṃ ājānāmi: </p><blockquote>

<p><a id="p_13S4_478" class="ms"></a><span class="parno">12</span>
‘Rūpaṃ disvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_479" class="ms"></a><span class="parno">13</span>
Tassa vaḍḍhanti vedanā,<br> anekā rūpasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>

<p><a id="p_13S4_480" class="ms"></a><span class="parno">14</span>
Saddaṃ sutvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_481" class="ms"></a><span class="parno">15</span>
Tassa vaḍḍhanti vedanā,<br> anekā saddasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>

<p><a id="p_13S4_482" class="ms"></a><span class="parno">16</span>
Gandhaṃ ghatvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_483" class="ms"></a><span class="parno">17</span>
Tassa vaḍḍhanti vedanā,<br> anekā gandhasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>

<p><a id="p_13S4_484" class="ms"></a><span class="parno">18</span>
Rasaṃ bhotvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_485" class="ms"></a><span class="parno">19</span>
Tassa vaḍḍhanti vedanā,<br> anekā rasasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>

<p><a id="p_13S4_486" class="ms"></a><span class="parno">20</span>
Phassaṃ phussa sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_487" class="ms"></a><span class="parno">21</span>
Tassa vaḍḍhanti vedanā,<br> anekā phassasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>

<p><a id="p_13S4_488" class="ms"></a><span class="parno">22</span>
Dhammaṃ ñatvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_489" class="ms"></a><span class="parno">23</span>
Tassa vaḍḍhanti vedanā,<br> anekā dhammasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>

<p><a id="p_13S4_490" class="ms"></a><span class="parno">24</span>
Na so rajjati rūpesu,<br> rūpaṃ disvā paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_491" class="ms"></a><span class="parno">25</span>
Yathāssa passato rūpaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p>

<p><a id="p_13S4_492" class="ms"></a><span class="parno">26</span>
Na so rajjati saddesu,<br> saddaṃ sutvā paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_493" class="ms"></a><span class="parno">27</span>
Yathāssa suṇato saddaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p>

<p><a id="p_13S4_494" class="ms"></a><span class="parno">28</span>
Na so rajjati gandhesu,<br> gandhaṃ ghatvā paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_495" class="ms"></a><span class="parno">29</span>
Yathāssa ghāyato gandhaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p>

<p><a id="p_13S4_496" class="ms"></a><span class="parno">30</span>
Na so rajjati rasesu,<br> rasaṃ bhotvā paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_497" class="ms"></a><span class="parno">31</span>
Yathāssa sāyato rasaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p>

<p><a id="p_13S4_498" class="ms"></a><span class="parno">32</span>
Na so rajjati phassesu,<br> phassaṃ phussa paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_499" class="ms"></a><span class="parno">33</span>
Yathāssa phusato phassaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p>

<p><a id="p_13S4_500" class="ms"></a><span class="parno">34</span>
Na so rajjati dhammesu,<br> dhammaṃ ñatvā paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_501" class="ms"></a><span class="parno">35</span>
Yathāssa jānato dhammaṃ,<br> Sevato cāpi vedanaṃ;<br>
Khīyati nopacīyati,<br>
Evaṃ so caratī sato;<br>
Evaṃ apacinato dukkhaṃ,<br>
Santike nibbāna vuccatī’ti.
</p>
</blockquote>

<p><a id="p_13S4_502" class="ms"></a><span class="parno">36</span>
Imassa khvāhaṃ, bhante, bhagavatā sankhittena bhāsitassa evaṃ vitthārena atthaṃ ājānāmī"ti. "Sādhu sādhu, mālukyaputta. Sādhu kho tvaṃ, mālukyaputta, mayā sankhittena bhāsitassa vitthārena atthaṃ ājānāsi: </p><blockquote>

<p><a id="p_13S4_503" class="ms"></a><span class="parno">37</span>
‘Rūpaṃ disvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p>

<p><a id="p_13S4_504" class="ms"></a><span class="parno">38</span>
Tassa vaḍḍhanti vedanā,<br> anekā rūpasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>
</blockquote>
<p class="endsection"> …  pe  … </p><blockquote>

<p><a id="p_13S4_506" class="ms"></a><span class="parno">39</span>
Na so rajjati dhammesu,<br> dhammaṃ ñatvā paṭissato;<br>
Virattacitto vedeti,<br>
tañca nājjhosa tiṭṭhati.
</p>

<p><a id="p_13S4_507" class="ms"></a><span class="parno">40</span>
Yathāssa vijānato dhammaṃ,<br> Sevato cāpi vedanaṃ;<br>
Khīyati nopacīyati,<br>
Evaṃ so caratī sato;<br>
Evaṃ apacinato dukkhaṃ,<br>
Santike nibbāna vuccatī’ti.
</p>
</blockquote>

<p><a id="p_13S4_508" class="ms"></a><span class="parno">41</span>
Imassa kho, mālukyaputta, mayā sankhittena bhāsitassa evaṃ vitthārena attho daṭṭhabbo"ti.</p>

<p><a id="p_13S4_509" class="ms"></a><span class="parno">42</span>
Atha kho āyasmā mālukyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho āyasmā mālukyaputto eko vūpakaṭṭho appamatto ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti, tadanuttaraṃ – brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. "Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā"ti abbhaññāsi. Aññataro ca panāyasmā mālukyaputto arahataṃ ahosīti.</p>
<p class="endsection">Dutiyaṃ.</p>
</div>
</section>
<div id="nextprev"><a id="previous-sutta" href="./sn35.94.html"></a><a id="next-sutta" href="./sn35.96.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../sn/sn.html">Saṃyutta Nikāya</a><a href="../sn/sn35.html">Connected Discourses on the Six Sense Bases</a>SN35:95 Malunkyaputta
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
