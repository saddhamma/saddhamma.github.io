<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 50</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN50: Māratajjanīyasutta - The Rebuke to Māra</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.332"></a>
<a id="p_9M_1733" class="ms"></a>
<a class="msdiv" id="msdiv_506"></a>
<span class="evam">Evaṃ me sutaṃ—​</span>   ekaṃ samayaṃ āyasmā mahāmoggallāno bhaggesu viharati susumāragire
bhesakaḷāvane migadāye. <a class="wp" id="wp2"></a>Tena kho pana samayena āyasmā mahāmoggallāno abbhokāse
cankamati. Tena kho pana samayena māro pāpimā āyasmato mahāmoggallānassa
kucchigato hoti koṭṭhamanupaviṭṭho. Atha kho āyasmato mahāmoggallānassa
etadahosi: "kiṃ nu kho me kucchi <span class="var" title="garu garu viya (bj, pts1 ṭīkāyaṃ pāṭhantaraṃ) | garugarutaro viya (s1-3)" id="note508">garugaro viya</span>? Māsācitaṃ maññe"ti. Atha kho
āyasmā mahāmoggallāno cankamā orohitvā vihāraṃ pavisitvā paññatte āsane nisīdi.<a class="wp" id="wp3"></a>
Nisajja kho āyasmā mahāmoggallāno paccattaṃ yoniso manasākāsi.</p>
<hr>

<p><span class="parno">2</span>
<a id="p_9M_1734" class="ms"></a>
Addasā kho āyasmā mahāmoggallāno māraṃ pāpimantaṃ kucchigataṃ
koṭṭhamanupaviṭṭhaṃ. Disvāna māraṃ pāpimantaṃ etadavoca: "nikkhama, pāpima;
nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi
dīgharattaṃ ahitāya dukkhāyā"ti.</p>

<p><span class="parno">3</span><a class="wp" id="wp4"></a>
<a id="p_9M_1735" class="ms"></a>
Atha kho mārassa pāpimato etadahosi: "ajānameva kho maṃ ayaṃ samaṇo apassaṃ
evamāha: ‘nikkhama, pāpima; nikkhama, pāpima. Mā tathāgataṃ vihesesi, mā
tathāgatasāvakaṃ. Mā te ahosi dīgharattaṃ ahitāya dukkhāyā’ti. Yopissa so
satthā sopi maṃ neva khippaṃ <span class="var" title="kuto ca pana (s1-3)" id="note509">jāneyya, kuto pana</span> maṃ ayaṃ sāvako jānissatī"ti?</p>

<p><span class="parno">4</span><a class="wp" id="wp5"></a>
<a id="p_9M_1736" class="ms"></a>
Atha kho āyasmā mahāmoggallāno māraṃ pāpimantaṃ etadavoca: "evampi kho tāhaṃ,
pāpima, jānāmi, mā tvaṃ maññittho: ‘na maṃ jānātī’ti. Māro tvamasi, pāpima;
tuyhañhi, pāpima, evaṃ hoti: ‘ajānameva kho maṃ ayaṃ samaṇo apassaṃ evamāha – 
nikkhama, pāpima; nikkhama, pāpima. Mā tathāgataṃ vihesesi, mā
tathāgatasāvakaṃ. Mā te ahosi dīgharattaṃ ahitāya dukkhāyāti. Yopissa so satthā
sopi maṃ neva khippaṃ jāneyya, kuto pana maṃ ayaṃ sāvako jānissatī’"ti?</p>
<hr>

<p><span class="parno">5</span><a class="wp" id="wp6"></a>
<a class="pts1" id="pts1.333"></a>
<a id="p_9M_1737" class="ms"></a>
Atha kho mārassa pāpimato etadahosi: "jānameva kho maṃ ayaṃ samaṇo passaṃ
evamāha: ‘nikkhama, pāpima; nikkhama, pāpima. Mā tathāgataṃ vihesesi, mā
tathāgatasāvakaṃ. Mā te ahosi dīgharattaṃ ahitāya dukkhāyā’"ti. Atha kho māro
pāpimā āyasmato mahāmoggallānassa mukhato uggantvā paccaggaḷe aṭṭhāsi.</p>

<p><span class="parno">6</span><a class="wp" id="wp7"></a>
<a id="p_9M_1738" class="ms"></a>
<a class="msdiv" id="msdiv_507"></a>
Addasā kho āyasmā mahāmoggallāno māraṃ pāpimantaṃ paccaggaḷe ṭhitaṃ; disvāna
māraṃ pāpimantaṃ etadavoca: "etthāpi kho tāhaṃ, pāpima, passāmi; mā tvaṃ
maññittho ‘na maṃ passatī’ti. Eso tvaṃ, pāpima, paccaggaḷe ṭhito.
<a class="wp" id="wp8"></a>Bhūtapubbāhaṃ, pāpima, dūsī nāma māro ahosiṃ, tassa me kāḷī nāma bhaginī. Tassā
tvaṃ putto. So me tvaṃ bhāgineyyo ahosi. <a class="wp" id="wp9"></a>Tena kho pana, pāpima, samayena
kakusandho bhagavā arahaṃ sammāsambuddho loke uppanno hoti. Kakusandhassa kho
pana, pāpima, bhagavato arahato sammāsambuddhassa vidhurasañjīvaṃ nāma
sāvakayugaṃ ahosi aggaṃ bhaddayugaṃ. Yāvatā kho pana, pāpima, kakusandhassa
bhagavato arahato sammāsambuddhassa sāvakā. Tesu na ca koci āyasmatā vidhurena
samasamo hoti yadidaṃ dhammadesanāya. Iminā kho <span class="var" title="etaṃ (bj, s1-3, pts1)" id="note510">evaṃ</span>, pāpima, pariyāyena
āyasmato <span class="var" title="vidhurassa vidhuro vidhurotveva (bj, s1-3, km) | vidhurassa vidhuro vidhuroteva (pts1)" id="note511">vidhurassa vidhuroteva</span> samaññā udapādi.</p>

<p><span class="parno">7</span><a class="wp" id="wp10"></a>
<a class="pts1" id="pts1.334"></a>
<a id="p_9M_1739" class="ms"></a>
Āyasmā pana, pāpima, sañjīvo araññagatopi rukkhamūlagatopi suññāgāragatopi
appakasireneva saññāvedayitanirodhaṃ samāpajjati. Bhūtapubbaṃ, pāpima, āyasmā
sañjīvo aññatarasmiṃ rukkhamūle saññāvedayitanirodhaṃ samāpanno nisinno hoti.
Addasaṃsu kho, pāpima, gopālakā pasupālakā kassakā pathāvino āyasmantaṃ
sañjīvaṃ aññatarasmiṃ rukkhamūle saññāvedayitanirodhaṃ samāpannaṃ nisinnaṃ;
disvāna tesaṃ etadahosi: ‘acchariyaṃ vata bho, abbhutaṃ vata, bho. Ayaṃ samaṇo
nisinnakova kālankato. Handa naṃ dahāmā’ti. Atha kho te, pāpima, gopālakā
pasupālakā kassakā pathāvino tiṇañca kaṭṭhañca gomayañca sankaḍḍhitvā āyasmato
sañjīvassa kāye upacinitvā aggiṃ datvā pakkamiṃsu. <a class="wp" id="wp11"></a>Atha kho, pāpima, āyasmā
sañjīvo tassā rattiyā accayena tāya samāpattiyā vuṭṭhahitvā cīvarāni
papphoṭetvā pubbaṇhasamayaṃ nivāsetvā pattacīvaramādāya gāmaṃ piṇḍāya pāvisi.
Addasaṃsu kho te, pāpima, gopālakā pasupālakā kassakā pathāvino āyasmantaṃ
sañjīvaṃ piṇḍāya carantaṃ; disvāna nesaṃ etadahosi: ‘acchariyaṃ vata bho,
abbhutaṃ vata, bho. Ayaṃ samaṇo nisinnakova kālankato, svāyaṃ paṭisañjīvito’ti.
Iminā kho evaṃ, pāpima, pariyāyena āyasmato <span class="var" title="sañjīvo sañjīvotveva (bj, s1-3, km) | sañjīvo sañjīvoteva (pts1)" id="note512">sañjīvassa sañjīvoteva</span> samaññā
udapādi.</p>

<p><span class="parno">8</span><a class="wp" id="wp12"></a>
<a id="p_9M_1740" class="ms"></a>
<a class="msdiv" id="msdiv_508"></a>
Atha kho, pāpima, dūsissa mārassa etadahosi: ‘imesaṃ kho ahaṃ bhikkhūnaṃ
sīlavantānaṃ kalyāṇadhammānaṃ neva jānāmi āgatiṃ vā gatiṃ vā. Yannūnāhaṃ
brāhmaṇagahapatike anvāviseyyaṃ—etha, tumhe bhikkhū sīlavante kalyāṇadhamme
akkosatha paribhāsatha rosetha vihesetha. Appeva nāma tumhehi akkosiyamānānaṃ
paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ,
yathā taṃ dūsī māro labhetha otāran’ti. Atha kho te, pāpima, dūsī māro
brāhmaṇagahapatike anvāvisi: ‘etha, tumhe bhikkhū sīlavante kalyāṇadhamme
akkosatha paribhāsatha rosetha vihesetha. Appeva nāma tumhehi akkosiyamānānaṃ
paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ,
yathā taṃ dūsī māro labhetha otāran’ti.</p>

<p><span class="parno">9</span><a class="wp" id="wp13"></a>
<a id="p_9M_1741" class="ms"></a>
Atha kho te, pāpima, brāhmaṇagahapatikā anvāvisiṭṭhā dūsinā mārena bhikkhū
sīlavante kalyāṇadhamme akkosanti paribhāsanti rosenti vihesenti: ‘ime pana
muṇḍakā samaṇakā ibbhā <span class="var" title="kiṇṇā (si) | kaṇhā (s1-3, km, mr)" id="note513">kiṇhā</span> bandhupādāpaccā "jhāyinosmā jhāyinosmā"ti
pattakkhandhā adhomukhā madhurakajātā jhāyanti pajjhāyanti nijjhāyanti
apajjhāyanti. Seyyathāpi nāma ulūko rukkhasākhāyaṃ mūsikaṃ maggayamāno jhāyati
pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā
bandhupādāpaccā "jhāyinosmā jhāyinosmā"ti pattakkhandhā adhomukhā madhurakajātā
jhāyanti pajjhāyanti nijjhāyanti apajjhāyanti. Seyyathāpi nāma kotthu nadītīre
macche maggayamāno jhāyati pajjhāyati nijjhāyati apajjhāyati; evamevime muṇḍakā
samaṇakā ibbhā kiṇhā bandhupādāpaccā "jhāyinosmā jhāyinosmā"ti pattakkhandhā
adhomukhā madhurakajātā jhāyanti pajjhāyanti nijjhāyanti apajjhāyanti.
Seyyathāpi nāma biḷāro sandhisamalasankaṭīre mūsikaṃ maggayamāno jhāyati
pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā
bandhupādāpaccā "jhāyinosmā jhāyinosmā"ti pattakkhandhā adhomukhā madhurakajātā
jhāyanti pajjhāyanti nijjhāyanti apajjhāyanti. Seyyathāpi nāma gadrabho
vahacchinno sandhisamalasankaṭīre jhāyati pajjhāyati nijjhāyati apajjhāyati;
evamevime muṇḍakā samaṇakā ibbhā kiṇhā bandhupādāpaccā "jhāyinosmā
jhāyinosmā"ti pattakkhandhā adhomukhā madhurakajātā jhāyanti pajjhāyanti
nijjhāyanti apajjhāyantī’ti.</p>
<hr>

<p><span class="parno">10</span>
<a id="p_9M_1742" class="ms"></a>
Ye kho pana, pāpima, tena samayena manussā kālaṃ karonti yebhuyyena kāyassa
bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p>

<p><span class="parno">11</span><a class="wp" id="wp14"></a>
<a class="pts1" id="pts1.335"></a>
<a id="p_9M_1743" class="ms"></a>
<a class="msdiv" id="msdiv_509"></a>
Atha kho, pāpima, kakusandho bhagavā arahaṃ sammāsambuddho bhikkhū āmantesi:
‘anvāviṭṭhā kho, bhikkhave, brāhmaṇagahapatikā dūsinā mārena—etha, tumhe
bhikkhū sīlavante kalyāṇadhamme akkosatha paribhāsatha rosetha vihesetha,
appeva nāma tumhehi akkosiyamānānaṃ paribhāsiyamānānaṃ rosiyamānānaṃ
vihesiyamānānaṃ siyā cittassa aññathattaṃ, yathā taṃ dūsī māro labhetha
otāran’ti. Etha, tumhe, bhikkhave, mettāsahagatena cetasā ekaṃ disaṃ pharitvā
viharatha, tathā dutiyaṃ, tathā tatiyaṃ, tathā catutthaṃ. Iti uddhamadho
tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena
mahaggatena appamāṇena averena abyābajjhena pharitvā viharatha.
Karuṇāsahagatena cetasā … pe … muditāsahagatena cetasā … pe … upekkhāsahagatena
cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā
catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ
upekkhāsahagatena cetasā vipulena mahaggatena appamāṇena averena abyābajjhena
pharitvā viharathā’ti.</p>

<p><span class="parno">12</span><a class="wp" id="wp15"></a>
<a id="p_9M_1744" class="ms"></a>
Atha kho te, pāpima, bhikkhū kakusandhena bhagavatā arahatā sammāsambuddhena
evaṃ ovadiyamānā evaṃ anusāsiyamānā araññagatāpi rukkhamūlagatāpi
suññāgāragatāpi mettāsahagatena cetasā ekaṃ disaṃ pharitvā vihariṃsu, tathā
dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi
sabbattatāya sabbāvantaṃ lokaṃ mettāsahagatena cetasā vipulena mahaggatena
appamāṇena averena abyābajjhena pharitvā vihariṃsu. Karuṇāsahagatena cetasā  …
pe … muditāsahagatena cetasā … pe … upekkhāsahagatena cetasā ekaṃ disaṃ
pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti
uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena
cetasā vipulena mahaggatena appamāṇena averena abyābajjhena pharitvā
vihariṃsu.</p>
<hr>

<p><span class="parno">13</span><a class="wp" id="wp16"></a>
<a class="pts1" id="pts1.336"></a>
<a id="p_9M_1745" class="ms"></a>
<a class="msdiv" id="msdiv_510"></a>
Atha kho, pāpima, dūsissa mārassa etadahosi: ‘evampi kho ahaṃ karonto imesaṃ
bhikkhūnaṃ sīlavantānaṃ kalyāṇadhammānaṃ neva jānāmi āgatiṃ vā gatiṃ vā,
yannūnāhaṃ brāhmaṇagahapatike anvāviseyyaṃ: "etha, tumhe bhikkhū sīlavante
kalyāṇadhamme sakkarotha garuṃ karotha mānetha pūjetha, appeva nāma tumhehi
sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa
aññathattaṃ, yathā taṃ dūsī māro labhetha otāran"’ti.</p>

<p><span class="parno">14</span><a class="wp" id="wp17"></a>
<a id="p_9M_1746" class="ms"></a>
Atha kho te, pāpima, dūsī māro brāhmaṇagahapatike anvāvisi: ‘etha, tumhe
bhikkhū sīlavante kalyāṇadhamme sakkarotha garuṃ karotha mānetha pūjetha,
appeva nāma tumhehi sakkariyamānānaṃ garukariyamānānaṃ māniyamānānaṃ
pūjiyamānānaṃ siyā cittassa aññathattaṃ, yathā taṃ dūsī māro labhetha
otāran’ti. Atha kho te, pāpima, brāhmaṇagahapatikā anvāviṭṭhā dūsinā mārena
bhikkhū sīlavante kalyāṇadhamme sakkaronti garuṃ karonti mānenti pūjenti.</p>

<p><span class="parno">15</span>
<a id="p_9M_1747" class="ms"></a>
Ye kho pana, pāpima, tena samayena manussā kālaṃ karonti yebhuyyena kāyassa
bhedā paraṃ maraṇā sugatiṃ saggaṃ lokaṃ upapajjanti.</p>

<p><span class="parno">16</span><a class="wp" id="wp18"></a>
<a id="p_9M_1748" class="ms"></a>
<a class="msdiv" id="msdiv_511"></a>
Atha kho, pāpima, kakusandho bhagavā arahaṃ sammāsambuddho bhikkhū āmantesi:
‘anvāviṭṭhā kho, bhikkhave, brāhmaṇagahapatikā dūsinā mārena: "etha, tumhe
bhikkhū sīlavante kalyāṇadhamme sakkarotha garuṃ karotha mānetha pūjetha,
appeva nāma tumhehi sakkariyamānānaṃ garukariyamānānaṃ māniyamānānaṃ
pūjiyamānānaṃ siyā cittassa aññathattaṃ, yathā taṃ dūsī māro labhetha
otāran"ti. Etha, tumhe, bhikkhave, asubhānupassino kāye viharatha, āhāre
paṭikūlasaññino, sabbaloke <span class="var" title="anabhiratasaññīno (bj, s1-3, km, pts1)" id="note514">anabhiratisaññino</span>, sabbasankhāresu
aniccānupassino’ti.</p>

<p><span class="parno">17</span><a class="wp" id="wp19"></a>
<a id="p_9M_1749" class="ms"></a>
Atha kho te, pāpima, bhikkhū kakusandhena bhagavatā arahatā sammāsambuddhena
evaṃ ovadiyamānā evaṃ anusāsiyamānā araññagatāpi rukkhamūlagatāpi
suññāgāragatāpi asubhānupassino kāye vihariṃsu, āhāre paṭikūlasaññino,
sabbaloke anabhiratisaññino, sabbasankhāresu aniccānupassino.</p>

<p><span class="parno">18</span><a class="wp" id="wp20"></a>
<a class="pts1" id="pts1.337"></a>
<a id="p_9M_1750" class="ms"></a>
<a class="msdiv" id="msdiv_512"></a>
Atha kho, pāpima, kakusandho bhagavā arahaṃ sammāsambuddho pubbaṇhasamayaṃ
nivāsetvā pattacīvaramādāya āyasmatā vidhurena pacchāsamaṇena gāmaṃ piṇḍāya
pāvisi. <a class="wp" id="wp21"></a>Atha kho, pāpima, dūsī māro aññataraṃ <span class="var" title="kumāraṃ (bj, pts1)" id="note515">kumārakaṃ</span> anvāvisitvā sakkharaṃ
gahetvā āyasmato vidhurassa sīse pahāramadāsi; <span class="var" title="sīsaṃ te bhindissāmīti (mr)" id="note516">sīsaṃ vobhindi</span>. Atha kho,
pāpima, āyasmā vidhuro bhinnena sīsena lohitena gaḷantena kakusandhaṃyeva
bhagavantaṃ arahantaṃ sammāsambuddhaṃ piṭṭhito piṭṭhito anubandhi. Atha kho,
pāpima, kakusandho bhagavā arahaṃ sammāsambuddho nāgāpalokitaṃ apalokesi: ‘na
vāyaṃ dūsī māro mattamaññāsī’ti. Sahāpalokanāya ca pana, pāpima, dūsī māro
tamhā ca ṭhānā cavi mahānirayañca upapajji.</p>

<p><span class="parno">19</span><a class="wp" id="wp22"></a>
<a id="p_9M_1751" class="ms"></a>
Tassa kho pana, pāpima, mahānirayassa tayo nāmadheyyā honti—chaphassāyataniko
itipi, sankusamāhato itipi, paccattavedaniyo itipi. Atha kho maṃ, pāpima,
nirayapālā upasankamitvā etadavocuṃ: ‘<span class="var" title="yato te (mr)" id="note517">yadā kho te</span>, mārisa, sankunā sanku hadaye
samāgaccheyya. Atha naṃ tvaṃ jāneyyāsi: "vassasahassaṃ me niraye
paccamānassā"’ti.</p>

<p><span class="parno">20</span><a class="wp" id="wp23"></a>
<a id="p_9M_1752" class="ms"></a>
So kho ahaṃ, pāpima, bahūni vassāni bahūni vassasatāni bahūni vassasahassāni
tasmiṃ mahāniraye apacciṃ. Dasavassasahassāni tasseva mahānirayassa ussade
apacciṃ vuṭṭhānimaṃ nāma vedanaṃ vediyamāno. Tassa mayhaṃ, pāpima, evarūpo kāyo
hoti, seyyathāpi manussassa. Evarūpaṃ sīsaṃ hoti, seyyathāpi macchassa.</p>
<hr>
<blockquote>

<p><span class="parno">21</span><a class="wp" id="wp24"></a>
<a id="p_9M_1753" class="ms"></a>
<a class="msdiv" id="msdiv_513"></a>
Kīdiso nirayo āsi,<br>
yattha dūsī apaccatha;<br>
Vidhuraṃ sāvakamāsajja,<br>
kakusandhañca brāhmaṇaṃ.
</p>

<p><span class="parno">22</span>
<a id="p_9M_1754" class="ms"></a>
Sataṃ āsi ayosankū,<br>
sabbe paccattavedanā;<br>
Īdiso nirayo āsi,<br>
yattha dūsī apaccatha;<br>
Vidhuraṃ sāvakamāsajja,<br>
kakusandhañca brāhmaṇaṃ.
</p>

<p><span class="parno">23</span>
<a id="p_9M_1755" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>

<p><span class="parno">24</span><a class="wp" id="wp25"></a>
<a id="p_9M_1756" class="ms"></a>
Majjhe sarassa tiṭṭhanti,<br>
vimānā kappaṭṭhāyino;<br>
Veḷuriyavaṇṇā rucirā,<br>
accimanto pabhassarā;<br>
Accharā tattha naccanti,<br>
puthu nānattavaṇṇiyo.
</p>
</blockquote>
<hr>
<blockquote>

<p><span class="parno">25</span>
<a id="p_9M_1757" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>

<p><span class="parno">26</span><a class="wp" id="wp26"></a>
<a id="p_9M_1758" class="ms"></a>
Yo ve buddhena codito,<br>
bhikkhu sanghassa pekkhato;<br>
Migāramātupāsādaṃ,<br>
pādanguṭṭhena kampayi.
</p>

<p><span class="parno">27</span>
<a id="p_9M_1759" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>

<p><span class="parno">28</span><a class="wp" id="wp27"></a>
<a id="p_9M_1760" class="ms"></a>
Yo vejayantaṃ pāsādaṃ,<br>
pādanguṭṭhena kampayi;<br>
Iddhibalenupatthaddho,<br>
saṃvejesi ca devatā.
</p>
</blockquote>
<hr>
<blockquote>

<p><span class="parno">29</span>
<a class="pts1" id="pts1.338"></a>
<a id="p_9M_1761" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>

<p><span class="parno">30</span><a class="wp" id="wp28"></a>
<a id="p_9M_1762" class="ms"></a>
Yo vejayantapāsāde,<br>
sakkaṃ so paripucchati;<br>
Api vāsava jānāsi,<br>
taṇhākkhayavimuttiyo;<br>
Tassa sakko viyākāsi,<br>
pañhaṃ puṭṭho yathātathaṃ.
</p>

<p><span class="parno">31</span>
<a id="p_9M_1763" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>
</blockquote>
<hr>
<blockquote>

<p><span class="parno">32</span><a class="wp" id="wp29"></a>
<a id="p_9M_1764" class="ms"></a>
Yo brahmaṃ paripucchati,<br>
sudhammāyābhito sabhaṃ;<br>
Ajjāpi tyāvuso diṭṭhi,<br>
yā te diṭṭhi pure ahu;<br>
Passasi vītivattantaṃ,<br>
brahmaloke pabhassaraṃ.
</p>

<p><span class="parno">33</span>
<a id="p_9M_1765" class="ms"></a>
Tassa brahmā viyākāsi,<br>
anupubbaṃ yathātathaṃ;<br>
Na me mārisa sā diṭṭhi,<br>
yā me diṭṭhi pure ahu.
</p>

<p><span class="parno">34</span>
<a id="p_9M_1766" class="ms"></a>
Passāmi vītivattantaṃ,<br>
brahmaloke pabhassaraṃ;<br>
Sohaṃ ajja kathaṃ vajjaṃ,<br>
ahaṃ niccomhi sassato.
</p>
</blockquote>
<hr>
<blockquote>

<p><span class="parno">35</span>
<a id="p_9M_1767" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>

<p><span class="parno">36</span><a class="wp" id="wp30"></a>
<a id="p_9M_1768" class="ms"></a>
Yo mahāmeruno kūṭaṃ,<br>
vimokkhena aphassayi;<br>
Vanaṃ pubbavidehānaṃ,<br>
ye ca bhūmisayā narā.
</p>

<p><span class="parno">37</span>
<a id="p_9M_1769" class="ms"></a>
Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.
</p>
</blockquote>
<hr>
<blockquote>

<p><span class="parno">38</span><a class="wp" id="wp31"></a>
<a id="p_9M_1770" class="ms"></a>
Na ve aggi <span class="var" title="veṭhayati (bj)" id="note519">cetayati</span>,<br>
<span class="squo"> ‘</span> ahaṃ bālaṃ ḍahāmī’ti;<br>
Bālo ca jalitaṃ aggiṃ,<br>
āsajja naṃ sa ḍayhati.
</p>

<p><span class="parno">39</span>
<a id="p_9M_1771" class="ms"></a>
Evameva tuvaṃ māra,<br>
āsajja naṃ tathāgataṃ;<br>
Sayaṃ ḍahissasi attānaṃ,<br>
bālo aggiṃva samphusaṃ.
</p>

<p><span class="parno">40</span>
<a id="p_9M_1772" class="ms"></a>
Apuññaṃ pasavī māro,<br>
āsajja naṃ tathāgataṃ;<br>
Kiṃ nu maññasi pāpima,<br>
na me pāpaṃ vipaccati.
</p>

<p><span class="parno">41</span>
<a id="p_9M_1773" class="ms"></a>
Karoto cīyati pāpaṃ,<br>
cirarattāya antaka;<br>
Māra nibbinda buddhamhā,<br>
āsaṃ mākāsi bhikkhusu.
</p>

<p><span class="parno">42</span>
<a id="p_9M_1774" class="ms"></a>
Iti māraṃ atajjesi,<br>
bhikkhu bhesakaḷāvane;<br>
Tato so dummano yakkho,<br>
tatthevantaradhāyathā"ti.
</p>
</blockquote>
<p class="endsection">Māratajjanīyasuttaṃ niṭṭhitaṃ dasamaṃ.</p>
<p class="endsutta">Cūḷayamakavaggo niṭṭhito pañcamo.</p>
<blockquote class="uddanagatha">

<p><span class="parno">43</span>
<a id="p_9M_1778" class="ms"></a>
Sāleyya verañjaduve ca tuṭṭhi,<br>
Cūḷamahādhammasamādānañca;<br>
Vīmaṃsakā kosambi ca brāhmaṇo,<br>
Dūsī ca māro dasamo ca vaggo.
</p>
</blockquote>
<blockquote class="vagguddanagatha">

<p><span class="parno">44</span>
<a id="p_9M_1780" class="ms"></a>
Mūlapariyāyo ceva,<br>
sīhanādo ca uttamo;<br>
Kakaco ceva gosingo,<br>
sāleyyo ca ime pañca.
</p>
</blockquote>
<p class="endbook">Mūlapaṇṇāsakaṃ samattaṃ.</p>
</div>
</section>
<div id="nextprev"><a id="previous-sutta" href="./mn49.html"></a><a id="next-sutta" href="./mn51.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN50: Māratajjanīyasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
