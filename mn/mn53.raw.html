<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 53</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN53: Sekhasutta - The Disciple in Higher Training</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.354"></a>
<a id="p_10M_45" class="ms"></a>
<a class="msdiv" id="msdiv_22"></a>

<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati kapilavatthusmiṃ nigrodhārāme. <a class="wp" id="wp2"></a>Tena
kho pana samayena <span class="var" title="kapilavatthuvāsīnaṃ (mr)" id="note30">kāpilavatthavānaṃ</span> sakyānaṃ navaṃ santhāgāraṃ acirakāritaṃ
hoti <span class="var" title="anajjhāvutthaṃ (bj, km, pts1) | anajjhāvuṭṭhapubbaṃ (s1-3)" id="note31">anajjhāvuṭṭhaṃ</span> samaṇena vā brāhmaṇena vā kenaci vā manussabhūtena. Atha
kho kāpilavatthavā sakyā yena bhagavā tenupasankamiṃsu; upasankamitvā
bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho
kāpilavatthavā sakyā bhagavantaṃ etadavocuṃ: "idha, bhante, kāpilavatthavānaṃ
sakyānaṃ navaṃ santhāgāraṃ <span class="var" title="acirakāritaṃ hoti (s1-3, km, mr)" id="note32">acirakāritaṃ</span> anajjhāvuṭṭhaṃ samaṇena vā brāhmaṇena
vā kenaci vā manussabhūtena. Taṃ, bhante, bhagavā paṭhamaṃ paribhuñjatu.
Bhagavatā paṭhamaṃ paribhuttaṃ pacchā kāpilavatthavā sakyā paribhuñjissanti.
Tadassa kāpilavatthavānaṃ sakyānaṃ dīgharattaṃ hitāya sukhāyā"ti. <a class="wp" id="wp3"></a>Adhivāsesi
bhagavā tuṇhībhāvena. Atha kho kāpilavatthavā sakyā bhagavato adhivāsanaṃ
viditvā uṭṭhāyāsanā bhagavantaṃ abhivādetvā padakkhiṇaṃ katvā yena navaṃ
santhāgāraṃ tenupasankamiṃsu; upasankamitvā <span class="var" title="sabbasanthariṃ santhataṃ (bj, mr)" id="note33">sabbasanthariṃ santhāgāraṃ</span>
santharitvā āsanāni paññapetvā udakamaṇikaṃ upaṭṭhapetvā telappadīpaṃ āropetvā
yena bhagavā tenupasankamiṃsu; upasankamitvā bhagavantaṃ abhivādetvā ekamantaṃ
aṭṭhaṃsu. Ekamantaṃ ṭhitā kho kāpilavatthavā sakyā bhagavantaṃ etadavocuṃ:
"sabbasanthariṃ santhataṃ, bhante, santhāgāraṃ, āsanāni paññattāni, udakamaṇiko
upaṭṭhāpito, telappadīpo āropito. Yassadāni, bhante, bhagavā kālaṃ maññatī"ti.<a class="wp" id="wp4"></a>
Atha kho bhagavā nivāsetvā pattacīvaramādāya saddhiṃ bhikkhusaṃghena yena
santhāgāraṃ tenupasankami; upasankamitvā pāde pakkhāletvā santhāgāraṃ pavisitvā
majjhimaṃ thambhaṃ nissāya puratthābhimukho nisīdi. Bhikkhusaṃghopi kho pāde
pakkhāletvā santhāgāraṃ pavisitvā pacchimaṃ bhittiṃ nissāya puratthābhimukho
nisīdi, bhagavantaṃyeva purakkhatvā. Kāpilavatthavāpi kho sakyā pāde
pakkhāletvā santhāgāraṃ pavisitvā puratthimaṃ bhittiṃ nissāya pacchimābhimukhā
nisīdiṃsu, bhagavantaṃyeva purakkhatvā. <a class="wp" id="wp5"></a>Atha kho bhagavā kāpilavatthave sakye
bahudeva rattiṃ dhammiyā kathāya sandassetvā samādapetvā samuttejetvā
sampahaṃsetvā āyasmantaṃ ānandaṃ āmantesi: "paṭibhātu taṃ, ānanda,
kāpilavatthavānaṃ sakyānaṃ sekho <span class="var" title="paṭipado (s1-3, km, mr)" id="note34">pāṭipado</span>. Piṭṭhi me āgilāyati; tamahaṃ
āyamissāmī"ti. "Evaṃ, bhante"ti kho āyasmā ānando bhagavato paccassosi. Atha
kho bhagavā catugguṇaṃ sanghāṭiṃ paññāpetvā dakkhiṇena passena sīhaseyyaṃ
kappesi, pāde pādaṃ accādhāya, sato sampajāno, uṭṭhānasaññaṃ manasi karitvā.</p>

<p><span class="parno">2</span><a class="wp" id="wp6"></a>
<a id="p_10M_46" class="ms"></a>
<a class="msdiv" id="msdiv_23"></a>
Atha kho āyasmā ānando mahānāmaṃ sakkaṃ āmantesi: "idha, mahānāma, ariyasāvako
sīlasampanno hoti, indriyesu guttadvāro hoti, bhojane mattaññū hoti, jāgariyaṃ
anuyutto hoti, sattahi saddhammehi samannāgato hoti, catunnaṃ jhānānaṃ
ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī
akasiralābhī.</p>

<p><span class="parno">3</span><a class="wp" id="wp7"></a>
<a class="pts1" id="pts1.355"></a>
<a id="p_10M_47" class="ms"></a>
<a class="msdiv" id="msdiv_24"></a>
Kathañca, mahānāma, ariyasāvako sīlasampanno hoti? Idha, mahānāma, ariyasāvako
sīlavā hoti, pātimokkhasaṃvarasaṃvuto viharati ācāragocarasampanno aṇumattesu
vajjesu bhayadassāvī, samādāya sikkhati sikkhāpadesu. Evaṃ kho, mahānāma,
ariyasāvako sīlasampanno hoti. <span class="brnum">(1)</span></p>

<p><span class="parno">4</span><a class="wp" id="wp8"></a>
<a id="p_10M_48" class="ms"></a>
Kathañca, mahānāma, ariyasāvako indriyesu guttadvāro hoti? Idha, mahānāma,
ariyasāvako cakkhunā rūpaṃ disvā na nimittaggāhī hoti nānubyañjanaggāhī.
Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā
akusalā dhammā anvāssaveyyuṃ tassa saṃvarāya paṭipajjati, rakkhati
cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe  …
ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ
phusitvā … pe … manasā dhammaṃ viññāya na nimittaggāhī hoti nānubyañjanaggāhī.
Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā
akusalā dhammā anvāssaveyyuṃ tassa saṃvarāya paṭipajjati, rakkhati manindriyaṃ,
manindriye saṃvaraṃ āpajjati. Evaṃ kho, mahānāma, ariyasāvako indriyesu
guttadvāro hoti. <span class="brnum">(2)</span></p>

<p><span class="parno">5</span><a class="wp" id="wp9"></a>
<a id="p_10M_49" class="ms"></a>
Kathañca, mahānāma, ariyasāvako bhojane mattaññū hoti? Idha, mahānāma,
ariyasāvako paṭisankhā yoniso āhāraṃ āhāreti: ‘neva davāya na madāya na
maṇḍanāya na vibhūsanāya; yāvadeva imassa kāyassa ṭhitiyā yāpanāya
vihiṃsūparatiyā brahmacariyānuggahāya. Iti purāṇañca vedanaṃ paṭihankhāmi,
navañca vedanaṃ na uppādessāmi, yātrā ca me bhavissati anavajjatā ca
phāsuvihāro cā’ti. Evaṃ kho, mahānāma, ariyasāvako bhojane mattaññū hoti. <span class="brnum">(3)</span></p>

<p><span class="parno">6</span><a class="wp" id="wp10"></a>
<a id="p_10M_50" class="ms"></a>
Kathañca, mahānāma, ariyasāvako jāgariyaṃ anuyutto hoti? Idha, mahānāma,
ariyasāvako divasaṃ cankamena nisajjāya āvaraṇīyehi dhammehi cittaṃ
parisodheti, rattiyā paṭhamaṃ yāmaṃ cankamena nisajjāya āvaraṇīyehi dhammehi
cittaṃ parisodheti, rattiyā majjhimaṃ yāmaṃ dakkhiṇena passena sīhaseyyaṃ
kappeti, pāde pādaṃ accādhāya, sato sampajāno, uṭṭhānasaññaṃ manasi karitvā,
rattiyā pacchimaṃ yāmaṃ paccuṭṭhāya cankamena nisajjāya āvaraṇīyehi dhammehi
cittaṃ parisodheti. Evaṃ kho, mahānāma, ariyasāvako jāgariyaṃ anuyutto hoti. <span class="brnum">(4)</span></p>

<p><span class="parno">7</span><a class="wp" id="wp11"></a>
<a class="pts1" id="pts1.356"></a>
<a id="p_10M_51" class="ms"></a>
<a class="msdiv" id="msdiv_25"></a>
Kathañca, mahānāma, ariyasāvako sattahi saddhammehi samannāgato hoti? Idha,
mahānāma, ariyasāvako saddho hoti, saddahati tathāgatassa bodhiṃ: ‘itipi so
bhagavā arahaṃ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṃ buddho bhagavā’ti. <a class="wp" id="wp12"></a>Hirimā hoti,
hirīyati kāyaduccaritena vacīduccaritena manoduccaritena, hirīyati pāpakānaṃ
akusalānaṃ dhammānaṃ samāpattiyā. <a class="wp" id="wp13"></a>Ottappī hoti, ottappati kāyaduccaritena
vacīduccaritena manoduccaritena, ottappati pāpakānaṃ akusalānaṃ dhammānaṃ
samāpattiyā. <a class="wp" id="wp14"></a>Bahussuto hoti sutadharo sutasannicayo. Ye te dhammā ādikalyāṇā
majjhekalyāṇā pariyosānakalyāṇā sātthā sabyañjanā kevalaparipuṇṇaṃ parisuddhaṃ
brahmacariyaṃ abhivadanti tathārūpāssa dhammā <span class="var" title="bahū sutā (?)" id="note35">bahussutā</span> honti <span class="var" title="dhatā (bj, s1-3, km, pts1)" id="note36">dhātā</span> vacasā
paricitā manasānupekkhitā diṭṭhiyā suppaṭividdhā. <a class="wp" id="wp15"></a>Āraddhavīriyo viharati
akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā
daḷhaparakkamo anikkhittadhuro kusalesu dhammesu. <a class="wp" id="wp16"></a>Satimā hoti, paramena
satinepakkena samannāgato, cirakatampi cirabhāsitampi saritā anussaritā.<a class="wp" id="wp17"></a>
Paññavā hoti, udayatthagāminiyā paññāya samannāgato, ariyāya nibbedhikāya sammā
dukkhakkhayagāminiyā. Evaṃ kho, mahānāma, ariyasāvako sattahi saddhammehi
samannāgato hoti. (5–11.)</p>

<p><span class="parno">8</span><a class="wp" id="wp18"></a>
<a id="p_10M_52" class="ms"></a>
<a class="msdiv" id="msdiv_26"></a>
Kathañca, mahānāma, ariyasāvako catunnaṃ jhānānaṃ ābhicetasikānaṃ
diṭṭhadhammasukhavihārānaṃ nikāmalābhī hoti akicchalābhī akasiralābhī?
Idha, mahānāma, ariyasāvako vivicceva kāmehi … pe … paṭhamaṃ jhānaṃ upasampajja
viharati; vitakkavicārānaṃ vūpasamā ajjhattaṃ sampasādanaṃ … pe … dutiyaṃ
jhānaṃ upasampajja viharati; pītiyā ca virāgā … pe … tatiyaṃ jhānaṃ upasampajja
viharati; sukhassa ca pahānā dukkhassa ca pahānā pubbeva somanassadomanassānaṃ
atthangamā … pe … catutthaṃ jhānaṃ upasampajja viharati. Evaṃ kho, mahānāma,
ariyasāvako catunnaṃ jhānānaṃ ābhicetasikānaṃ diṭṭhadhammasukhavihārānaṃ
nikāmalābhī hoti akicchalābhī akasiralābhī. (12–15.)</p>

<p><span class="parno">9</span><a class="wp" id="wp19"></a>
<a class="pts1" id="pts1.357"></a>
<a id="p_10M_53" class="ms"></a>
<a class="msdiv" id="msdiv_27"></a>
Yato kho, mahānāma, ariyasāvako evaṃ sīlasampanno hoti, evaṃ indriyesu
guttadvāro hoti, evaṃ bhojane mattaññū hoti, evaṃ jāgariyaṃ anuyutto hoti, evaṃ
sattahi saddhammehi samannāgato hoti, evaṃ catunnaṃ jhānānaṃ ābhicetasikānaṃ
diṭṭhadhammasukhavihārānaṃ nikāmalābhī hoti akicchalābhī akasiralābhī, ayaṃ
vuccati, mahānāma, ariyasāvako sekho pāṭipado apuccaṇḍatāya samāpanno, bhabbo
abhinibbhidāya, bhabbo sambodhāya, bhabbo anuttarassa yogakkhemassa adhigamāya.
Seyyathāpi, mahānāma, kukkuṭiyā aṇḍāni aṭṭha vā dasa vā dvādasa vā tānāssu
kukkuṭiyā sammā adhisayitāni sammā pariseditāni sammā paribhāvitāni, kiñcāpi
tassā kukkuṭiyā na evaṃ icchā uppajjeyya: ‘aho vatime kukkuṭapotakā
pādanakhasikhāya vā mukhatuṇḍakena vā aṇḍakosaṃ padāletvā sotthinā
abhinibbhijjeyyun’ti, atha kho bhabbāva te kukkuṭapotakā pādanakhasikhāya vā
mukhatuṇḍakena vā aṇḍakosaṃ padāletvā sotthinā abhinibbhijjituṃ. Evameva kho,
mahānāma, yato ariyasāvako evaṃ sīlasampanno hoti, evaṃ indriyesu guttadvāro
hoti, evaṃ bhojane mattaññū hoti, evaṃ jāgariyaṃ anuyutto hoti, evaṃ sattahi
saddhammehi samannāgato hoti, evaṃ catunnaṃ jhānānaṃ ābhicetasikānaṃ
diṭṭhadhammasukhavihārānaṃ nikāmalābhī hoti akicchalābhī akasiralābhī, ayaṃ
vuccati, mahānāma, ariyasāvako sekho pāṭipado apuccaṇḍatāya samāpanno, bhabbo
abhinibbhidāya, bhabbo sambodhāya, bhabbo anuttarassa yogakkhemassa
adhigamāya.</p>

<p><span class="parno">10</span><a class="wp" id="wp20"></a>
<a id="p_10M_54" class="ms"></a>
<a class="msdiv" id="msdiv_28"></a>
Sa kho so, mahānāma, ariyasāvako imaṃyeva anuttaraṃ upekkhāsatipārisuddhiṃ
āgamma anekavihitaṃ pubbenivāsaṃ anussarati, seyyathidaṃ—ekampi jātiṃ dvepi
jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati,
ayamassa paṭhamābhinibbhidā hoti kukkuṭacchāpakasseva aṇḍakosamhā. <span class="brnum">(1)</span></p>

<p><span class="parno">11</span><a class="wp" id="wp21"></a>
<a id="p_10M_55" class="ms"></a>
Sa kho so, mahānāma, ariyasāvako imaṃyeva anuttaraṃ upekkhāsatipārisuddhiṃ
āgamma dibbena cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe sugate duggate … pe … yathākammūpage
satte pajānāti, ayamassa dutiyābhinibbhidā hoti kukkuṭacchāpakasseva
aṇḍakosamhā. <span class="brnum">(2)</span></p>

<p><span class="parno">12</span><a class="wp" id="wp22"></a>
<a class="pts1" id="pts1.358"></a>
<a id="p_10M_56" class="ms"></a>
Sa kho so, mahānāma, ariyasāvako imaṃyeva anuttaraṃ upekkhāsatipārisuddhiṃ
āgamma āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharati, ayamassa tatiyābhinibbhidā hoti
kukkuṭacchāpakasseva aṇḍakosamhā. <span class="brnum">(3)</span></p>

<p><span class="parno">13</span><a class="wp" id="wp23"></a>
<a id="p_10M_57" class="ms"></a>
<a class="msdiv" id="msdiv_29"></a>
<span class="var" title="yampi kho (bj, mr)" id="note37">Yampi</span>, mahānāma, ariyasāvako sīlasampanno hoti, idampissa hoti caraṇasmiṃ;
yampi, mahānāma, ariyasāvako indriyesu guttadvāro hoti, idampissa hoti
caraṇasmiṃ; yampi, mahānāma, ariyasāvako bhojane mattaññū hoti, idampissa hoti
caraṇasmiṃ; yampi, mahānāma, ariyasāvako jāgariyaṃ anuyutto hoti, idampissa
hoti caraṇasmiṃ; yampi, mahānāma, ariyasāvako sattahi saddhammehi samannāgato
hoti, idampissa hoti caraṇasmiṃ; yampi, mahānāma, ariyasāvako catunnaṃ jhānānaṃ
ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī
akasiralābhī, idampissa hoti caraṇasmiṃ.</p>

<p><span class="parno">14</span><a class="wp" id="wp24"></a>
<a id="p_10M_58" class="ms"></a>
Yañca kho, mahānāma, ariyasāvako anekavihitaṃ pubbenivāsaṃ anussarati,
seyyathidaṃ—ekampi jātiṃ dvepi jātiyo … pe … iti sākāraṃ sauddesaṃ
anekavihitaṃ pubbenivāsaṃ anussarati, idampissa hoti vijjāya; yampi, mahānāma,
ariyasāvako dibbena cakkhunā visuddhena atikkantamānusakena satte passati
cavamāne upapajjamāne hīne paṇīte suvaṇṇe dubbaṇṇe sugate duggate … pe  …
yathākammūpage satte pajānāti, idampissa hoti vijjāya. Yampi, mahānāma,
ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme
sayaṃ abhiññā sacchikatvā upasampajja viharati, idampissa hoti vijjāya.</p>
<hr>

<p><span class="parno">15</span><a class="wp" id="wp25"></a>
<a id="p_10M_59" class="ms"></a>
Ayaṃ vuccati, mahānāma, ariyasāvako vijjāsampanno itipi caraṇasampanno itipi
vijjācaraṇasampanno itipi.</p>

<p><span class="parno">16</span>
<a id="p_10M_60" class="ms"></a>
<a class="msdiv" id="msdiv_30"></a>
Brahmunāpesā, mahānāma, sanankumārena gāthā bhāsitā: </p>
<blockquote>

<p><span class="parno">17</span>
<a id="p_10M_61" class="ms"></a>
‘Khattiyo seṭṭho janetasmiṃ,<br>
ye gottapaṭisārino;<br>
Vijjācaraṇasampanno,<br>
so seṭṭho devamānuse’ti.
</p>
</blockquote>

<p><span class="parno">18</span>
<a id="p_10M_62" class="ms"></a>
Sā kho panesā, mahānāma, brahmunā sanankumārena gāthā sugītā no duggītā,
subhāsitā no dubbhāsitā, atthasaṃhitā no anatthasaṃhitā, anumatā bhagavatā"ti.</p>

<p><span class="parno">19</span><a class="wp" id="wp26"></a>
<a id="p_10M_63" class="ms"></a>
Atha kho bhagavā uṭṭhahitvā āyasmantaṃ ānandaṃ āmantesi: "sādhu sādhu, ānanda,
sādhu kho tvaṃ, ānanda, kāpilavatthavānaṃ sakyānaṃ sekhaṃ pāṭipadaṃ abhāsī"ti.</p>

<p><span class="parno">20</span>
<a class="pts1" id="pts1.359"></a>
<a id="p_10M_64" class="ms"></a>
Idamavocāyasmā ānando. Samanuñño satthā ahosi. Attamanā kāpilavatthavā sakyā
āyasmato ānandassa bhāsitaṃ abhinandunti.</p>
<p class="endsection">Sekhasuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn52.html"></a><a id="next-sutta" href="./mn54.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN53: Sekhasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
