<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 68</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN68: Naḷakapānasutta - At Naḷakapāna</h2>
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.463"></a>
<a id="p_10M_436" class="ms"></a>
<a class="msdiv" id="msdiv_166"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu viharati naḷakapāne palāsavane. <a class="wp" id="wp2"></a>Tena kho pana
samayena sambahulā abhiññātā abhiññātā kulaputtā bhagavantaṃ uddissa saddhā
agārasmā anagāriyaṃ pabbajitā honti—āyasmā ca anuruddho, āyasmā ca <span class="var" title="nandiyo (pts1)" id="note202">bhaddiyo</span>,
āyasmā ca <span class="var" title="kimbilo (bj, s2, s3, km, pts1) | kimmilo (s1)" id="note203">kimilo</span>, āyasmā ca bhagu, āyasmā ca <span class="var" title="kuṇḍadhāno (bj, pts1)" id="note204">koṇḍañño</span>, āyasmā ca revato, āyasmā
ca ānando, aññe ca abhiññātā abhiññātā kulaputtā. <a class="wp" id="wp3"></a>Tena kho pana samayena
bhagavā bhikkhusaṃghaparivuto abbhokāse nisinno hoti. Atha kho bhagavā te
kulaputte ārabbha bhikkhū āmantesi: "ye te, bhikkhave, kulaputtā mamaṃ uddissa
saddhā agārasmā anagāriyaṃ pabbajitā, kacci te, bhikkhave, bhikkhū abhiratā
brahmacariye"ti? Evaṃ vutte, te bhikkhū tuṇhī ahesuṃ.</p>
<hr>

<p><span class="parno">2</span>
<a id="p_10M_437" class="ms"></a>
Dutiyampi kho bhagavā te kulaputte ārabbha bhikkhū āmantesi: "ye te, bhikkhave,
kulaputtā mamaṃ uddissa saddhā agārasmā anagāriyaṃ pabbajitā, kacci te,
bhikkhave, bhikkhū abhiratā brahmacariye"ti? Dutiyampi kho te bhikkhū tuṇhī
ahesuṃ.</p>

<p><span class="parno">3</span>
<a id="p_10M_438" class="ms"></a>
Tatiyampi kho bhagavā te kulaputte ārabbha bhikkhū āmantesi: "ye te, bhikkhave,
kulaputtā mamaṃ uddissa saddhā agārasmā anagāriyaṃ pabbajitā, kacci te,
bhikkhave, bhikkhū abhiratā brahmacariye"ti? Tatiyampi kho te bhikkhū tuṇhī
ahesuṃ.</p>
<hr>

<p><span class="parno">4</span><a class="wp" id="wp4"></a>
<a id="p_10M_439" class="ms"></a>
<a class="msdiv" id="msdiv_167"></a>
Atha kho bhagavato etadahosi: "yannūnāhaṃ te kulaputte puccheyyan"ti. Atha kho
bhagavā āyasmantaṃ anuruddhaṃ āmantesi: "kacci tumhe, anuruddhā, abhiratā
brahmacariye"ti? "Taggha mayaṃ, bhante, abhiratā brahmacariye"ti. <a class="wp" id="wp5"></a>"Sādhu sādhu,
anuruddhā. Etaṃ kho, anuruddhā, tumhākaṃ patirūpaṃ kulaputtānaṃ saddhā agārasmā
anagāriyaṃ pabbajitānaṃ yaṃ tumhe abhirameyyātha brahmacariye. Yena tumhe,
anuruddhā, bhadrena yobbanena samannāgatā paṭhamena vayasā susukāḷakesā kāme
paribhuñjeyyātha tena tumhe, anuruddhā, bhadrenapi yobbanena samannāgatā
paṭhamena vayasā susukāḷakesā agārasmā anagāriyaṃ pabbajitā. Te ca kho pana
tumhe, anuruddhā, neva rājābhinītā agārasmā anagāriyaṃ pabbajitā, na
corābhinītā agārasmā anagāriyaṃ pabbajitā, na iṇaṭṭā agārasmā anagāriyaṃ
pabbajitā, na bhayaṭṭā agārasmā anagāriyaṃ pabbajitā, nājīvikāpakatā agārasmā
anagāriyaṃ pabbajitā. Api ca khomhi otiṇṇo jātiyā jarāya maraṇena sokehi
paridevehi dukkhehi domanassehi upāyāsehi, dukkhotiṇṇo dukkhapareto; appeva
nāma imassa kevalassa dukkhakkhandhassa antakiriyā paññāyethāti—nanu tumhe,
anuruddhā, evaṃ saddhā agārasmā anagāriyaṃ pabbajitā"ti?</p>

<p><span class="parno">5</span>
<a id="p_10M_440" class="ms"></a>
"Evaṃ, bhante".</p>
<hr>

<p><span class="parno">6</span><a class="wp" id="wp6"></a>
<a class="pts1" id="pts1.464"></a>
<a id="p_10M_441" class="ms"></a>
"Evaṃ pabbajitena ca pana, anuruddhā, kulaputtena kimassa karaṇīyaṃ? Vivekaṃ,
anuruddhā, kāmehi vivekaṃ akusalehi dhammehi pītisukhaṃ nādhigacchati <span class="var" title="aññaṃ ca (mr)" id="note205">aññaṃ vā</span>
tato santataraṃ, tassa abhijjhāpi cittaṃ pariyādāya tiṭṭhati, byāpādopi cittaṃ
pariyādāya tiṭṭhati, <span class="var" title="thīnamiddhampi (bj, s1-3, km, pts1)" id="note206">thinamiddhampi</span> cittaṃ pariyādāya tiṭṭhati
uddhaccakukkuccampi cittaṃ pariyādāya tiṭṭhati, vicikicchāpi cittaṃ pariyādāya
tiṭṭhati, aratīpi cittaṃ pariyādāya tiṭṭhati, tandīpi cittaṃ pariyādāya
tiṭṭhati. Vivekaṃ, anuruddhā, kāmehi vivekaṃ akusalehi dhammehi pītisukhaṃ
nādhigacchati aññaṃ vā tato santataraṃ.</p>

<p><span class="parno">7</span>
<a id="p_10M_442" class="ms"></a>
Vivekaṃ, anuruddhā, kāmehi vivekaṃ akusalehi dhammehi pītisukhaṃ adhigacchati
aññaṃ vā tato santataraṃ, tassa abhijjhāpi cittaṃ na pariyādāya tiṭṭhati,
byāpādopi cittaṃ na pariyādāya tiṭṭhati, thinamiddhampi cittaṃ na pariyādāya
tiṭṭhati, uddhaccakukkuccampi cittaṃ na pariyādāya tiṭṭhati, vicikicchāpi
cittaṃ na pariyādāya tiṭṭhati, aratīpi cittaṃ na pariyādāya tiṭṭhati, tandīpi
cittaṃ na pariyādāya tiṭṭhati. Vivekaṃ, anuruddhā, kāmehi vivekaṃ akusalehi
dhammehi pītisukhaṃ adhigacchati aññaṃ vā tato santataraṃ.</p>

<p><span class="parno">8</span><a class="wp" id="wp7"></a>
<a id="p_10M_443" class="ms"></a>
<a class="msdiv" id="msdiv_168"></a>
Kinti vo, anuruddhā, mayi hoti: ‘ye āsavā saṃkilesikā <span class="var" title="ponobhavikā (bj, pts1)" id="note207">ponobbhavikā</span> sadarā
dukkhavipākā āyatiṃ jātijarāmaraṇiyā, appahīnā te tathāgatassa; tasmā tathāgato
sankhāyekaṃ paṭisevati, sankhāyekaṃ adhivāseti, sankhāyekaṃ parivajjeti,
sankhāyekaṃ vinodetī’"ti?</p>

<p><span class="parno">9</span>
<a id="p_10M_444" class="ms"></a>
"Na kho no, bhante, bhagavati evaṃ hoti: ‘ye āsavā sankilesikā ponobbhavikā
sadarā dukkhavipākā āyatiṃ jātijarāmaraṇiyā, appahīnā te tathāgatassa; tasmā
tathāgato sankhāyekaṃ paṭisevati, sankhāyekaṃ adhivāseti, sankhāyekaṃ
parivajjeti, sankhāyekaṃ vinodetī’ti. Evaṃ kho no, bhante, bhagavati hoti: ‘ye
āsavā sankilesikā ponobbhavikā sadarā dukkhavipākā āyatiṃ jātijarāmaraṇiyā,
pahīnā te tathāgatassa; tasmā tathāgato sankhāyekaṃ paṭisevati, sankhāyekaṃ
adhivāseti, sankhāyekaṃ parivajjeti, sankhāyekaṃ vinodetī’"ti.</p>

<p><span class="parno">10</span>
<a id="p_10M_445" class="ms"></a>
"Sādhu sādhu, anuruddhā. Tathāgatassa, anuruddhā, ye āsavā sankilesikā
ponobbhavikā sadarā dukkhavipākā āyatiṃ jātijarāmaraṇiyā, pahīnā te
ucchinnamūlā tālāvatthukatā anabhāvankatā āyatiṃ anuppādadhammā. Seyyathāpi,
anuruddhā, tālo matthakacchinno abhabbo punavirūḷhiyā; evameva kho, anuruddhā,
tathāgatassa ye āsavā sankilesikā ponobbhavikā sadarā dukkhavipākā āyatiṃ
jātijarāmaraṇiyā, pahīnā te ucchinnamūlā tālāvatthukatā anabhāvankatā āyatiṃ
anuppādadhammā; tasmā tathāgato sankhāyekaṃ paṭisevati, sankhāyekaṃ adhivāseti,
sankhāyekaṃ parivajjeti, sankhāyekaṃ vinodeti.</p>

<p><span class="parno">11</span><a class="wp" id="wp8"></a>
<a id="p_10M_446" class="ms"></a>
Taṃ kiṃ maññasi, anuruddhā, kaṃ atthavasaṃ sampassamāno tathāgato sāvake
abbhatīte kālankate upapattīsu byākaroti: ‘asu amutra upapanno; asu amutra
upapanno’"ti?</p>

<p><span class="parno">12</span>
<a class="pts1" id="pts1.465"></a>
<a id="p_10M_447" class="ms"></a>
"Bhagavaṃmūlakā no, bhante, dhammā bhagavaṃnettikā bhagavaṃpaṭisaraṇā. Sādhu
vata, bhante, bhagavantaṃyeva paṭibhātu etassa bhāsitassa attho. Bhagavato
sutvā bhikkhū dhāressantī"ti.</p>

<p><span class="parno">13</span><a class="wp" id="wp9"></a>
<a id="p_10M_448" class="ms"></a>
"Na kho, anuruddhā, tathāgato janakuhanatthaṃ na janalapanatthaṃ na
lābhasakkārasilokānisaṃsatthaṃ na ‘iti maṃ jano jānātū’ti sāvake abbhatīte
kālankate upapattīsu byākaroti: ‘asu amutra upapanno, asu amutra upapanno’ti.
Santi ca kho, anuruddhā, kulaputtā saddhā uḷāravedā uḷārapāmojjā. Te taṃ sutvā
tadatthāya cittaṃ upasaṃharanti. Tesaṃ taṃ, anuruddhā, hoti dīgharattaṃ hitāya
sukhāya.</p>

<p><span class="parno">14</span><a class="wp" id="wp10"></a>
<a id="p_10M_449" class="ms"></a>
<a class="msdiv" id="msdiv_169"></a>
Idhānuruddhā, bhikkhu suṇāti: ‘itthannāmo bhikkhu <span class="var" title="kālakato (bj, s1-3, km, pts1)" id="note208">kālankato</span>; so bhagavatā
byākato—aññāya saṇṭhahī’ti. So kho panassa āyasmā sāmaṃ diṭṭho vā hoti
anussavassuto vā: ‘evaṃsīlo so āyasmā ahosi itipi, evaṃdhammo so āyasmā ahosi
itipi, evaṃpañño so āyasmā ahosi itipi, evaṃvihārī so āyasmā ahosi itipi,
evaṃvimutto so āyasmā ahosi itipī’ti. So tassa saddhañca sīlañca sutañca
cāgañca paññañca anussaranto tadatthāya cittaṃ upasaṃharati. Evampi kho,
anuruddhā, bhikkhuno phāsuvihāro hoti.</p>

<p><span class="parno">15</span><a class="wp" id="wp11"></a>
<a id="p_10M_450" class="ms"></a>
Idhānuruddhā, bhikkhu suṇāti: ‘itthannāmo bhikkhu kālankato; so bhagavatā
byākato—pañcannaṃ orambhāgiyānaṃ saṃyojanānaṃ parikkhayā opapātiko tattha
parinibbāyī anāvattidhammo tasmā lokā’ti. So kho panassa āyasmā sāmaṃ diṭṭho vā
hoti anussavassuto vā: ‘evaṃsīlo so āyasmā ahosi itipi, evaṃdhammo … pe  …
evaṃpañño … evaṃvihārī … evaṃvimutto so āyasmā ahosi itipī’ti. So tassa
saddhañca sīlañca sutañca cāgañca paññañca anussaranto tadatthāya cittaṃ
upasaṃharati. Evampi kho, anuruddhā, bhikkhuno phāsuvihāro hoti.</p>

<p><span class="parno">16</span><a class="wp" id="wp12"></a>
<a class="pts1" id="pts1.466"></a>
<a id="p_10M_451" class="ms"></a>
Idhānuruddhā, bhikkhu suṇāti: ‘itthannāmo bhikkhu kālankato; so bhagavatā
byākato—tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī
sakideva imaṃ lokaṃ āgantvā dukkhassantaṃ karissatī’ti. So kho panassa āyasmā
sāmaṃ diṭṭho vā hoti anussavassuto vā: ‘evaṃsīlo so āyasmā ahosi itipi,
evaṃdhammo … pe … evaṃpañño … evaṃvihārī … evaṃvimutto so āyasmā ahosi
itipī’ti. So tassa saddhañca sīlañca sutañca cāgañca paññañca anussaranto
tadatthāya cittaṃ upasaṃharati. Evampi kho, anuruddhā, bhikkhuno phāsuvihāro
hoti.</p>

<p><span class="parno">17</span><a class="wp" id="wp13"></a>
<a id="p_10M_452" class="ms"></a>
Idhānuruddhā, bhikkhu suṇāti: ‘itthannāmo bhikkhu kālankato; so bhagavatā
byākato—tiṇṇaṃ saṃyojanānaṃ parikkhayā sotāpanno avinipātadhammo niyato
sambodhiparāyaṇo’ti. So kho panassa āyasmā sāmaṃ diṭṭho vā hoti anussavassuto
vā: ‘evaṃsīlo so āyasmā ahosi itipi, evaṃdhammo … pe … evaṃpañño … evaṃvihārī  …
evaṃvimutto so āyasmā ahosi itipī’ti. So tassa saddhañca sīlañca sutañca
cāgañca paññañca anussaranto tadatthāya cittaṃ upasaṃharati. Evampi kho,
anuruddhā, bhikkhuno phāsuvihāro hoti.</p>
<hr>

<p><span class="parno">18</span><a class="wp" id="wp14"></a>
<a id="p_10M_453" class="ms"></a>
<a class="msdiv" id="msdiv_170"></a>
Idhānuruddhā, bhikkhunī suṇāti: ‘itthannāmā bhikkhunī kālankatā; sā bhagavatā
byākatā—aññāya saṇṭhahī’ti. Sā kho panassā bhaginī sāmaṃ diṭṭhā vā hoti
anussavassutā vā: ‘evaṃsīlā sā bhaginī ahosi itipi, evaṃdhammā sā bhaginī ahosi
itipi, evaṃpaññā sā bhaginī ahosi itipi, evaṃvihārinī sā bhaginī ahosi itipi,
evaṃvimuttā sā bhaginī ahosi itipī’ti. Sā tassā saddhañca sīlañca sutañca
cāgañca paññañca anussarantī tadatthāya cittaṃ upasaṃharati. Evampi kho,
anuruddhā, bhikkhuniyā phāsuvihāro hoti.</p>

<p><span class="parno">19</span><a class="wp" id="wp15"></a>
<a id="p_10M_454" class="ms"></a>
Idhānuruddhā, bhikkhunī suṇāti: ‘itthannāmā bhikkhunī kālankatā; sā bhagavatā
byākatā—pañcannaṃ orambhāgiyānaṃ saṃyojanānaṃ parikkhayā opapātikā tattha
parinibbāyinī anāvattidhammā tasmā lokā’ti. Sā kho panassā bhaginī sāmaṃ diṭṭhā
vā hoti anussavassutā vā: ‘evaṃsīlā sā bhaginī ahosi itipi, evaṃdhammā … pe  …
evaṃpaññā … evaṃvihārinī … evaṃvimuttā sā bhaginī ahosi itipī’ti. Sā tassā
saddhañca sīlañca sutañca cāgañca paññañca anussarantī tadatthāya cittaṃ
upasaṃharati. Evampi kho, anuruddhā, bhikkhuniyā phāsuvihāro hoti.</p>

<p><span class="parno">20</span><a class="wp" id="wp16"></a>
<a id="p_10M_455" class="ms"></a>
Idhānuruddhā, bhikkhunī suṇāti: ‘itthannāmā bhikkhunī kālankatā; sā bhagavatā
byākatā—tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāminī
sakideva imaṃ lokaṃ āgantvā dukkhassantaṃ karissatī’ti. Sā kho panassā bhaginī
sāmaṃ diṭṭhā vā hoti anussavassutā vā: ‘evaṃsīlā sā bhaginī ahosi itipi,
evaṃdhammā … pe … evaṃpaññā … evaṃvihārinī … evaṃvimuttā sā bhaginī ahosi
itipī’ti. Sā tassā saddhañca sīlañca sutañca cāgañca paññañca anussarantī
tadatthāya cittaṃ upasaṃharati. Evampi kho, anuruddhā, bhikkhuniyā phāsuvihāro
hoti.</p>

<p><span class="parno">21</span><a class="wp" id="wp17"></a>
<a class="pts1" id="pts1.467"></a>
<a id="p_10M_456" class="ms"></a>
Idhānuruddhā, bhikkhunī suṇāti: ‘itthannāmā bhikkhunī kālankatā; sā bhagavatā
byākatā—tiṇṇaṃ saṃyojanānaṃ parikkhayā sotāpannā avinipātadhammā niyatā
sambodhiparāyaṇā’ti. Sā kho panassā bhaginī sāmaṃ diṭṭhā vā hoti anussavassutā
vā: ‘evaṃsīlā sā bhaginī ahosi itipi, evaṃdhammā … evaṃpaññā … evaṃvihārinī  …
evaṃvimuttā sā bhaginī ahosi itipī’ti. Sā tassā saddhañca sīlañca sutañca
cāgañca paññañca anussarantī tadatthāya cittaṃ upasaṃharati. Evampi kho,
anuruddhā, bhikkhuniyā phāsuvihāro hoti.</p>
<hr>

<p><span class="parno">22</span><a class="wp" id="wp18"></a>
<a id="p_10M_457" class="ms"></a>
<a class="msdiv" id="msdiv_171"></a>
Idhānuruddhā, upāsako suṇāti: ‘itthannāmo upāsako kālankato; so bhagavatā
byākato—pañcannaṃ orambhāgiyānaṃ saṃyojanānaṃ parikkhayā opapātiko tattha
parinibbāyī anāvattidhammo tasmā lokā’ti. So kho panassa āyasmā sāmaṃ diṭṭho vā
hoti anussavassuto vā: ‘evaṃsīlo so āyasmā ahosi itipi, evaṃdhammo so āyasmā
ahosi itipi, evaṃpañño so āyasmā ahosi itipi, evaṃvihārī so āyasmā ahosi itipi,
evaṃvimutto so āyasmā ahosi itipī’ti. So tassa saddhañca sutañca cāgañca
paññañca anussaranto tadatthāya cittaṃ upasaṃharati. Evampi kho, anuruddhā,
upāsakassa phāsuvihāro hoti.</p>
<hr>

<p><span class="parno">23</span><a class="wp" id="wp19"></a>
<a id="p_10M_458" class="ms"></a>
Idhānuruddhā, upāsako suṇāti: ‘itthannāmo upāsako kālankato; so bhagavatā
byākato—tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī
sakideva imaṃ lokaṃ āgantvā dukkhassantaṃ karissatī’ti. So kho panassa āyasmā
sāmaṃ diṭṭho vā hoti anussavassuto vā: ‘evaṃsīlo so āyasmā ahosi itipi,
evaṃdhammo … evaṃpañño … evaṃvihārī … evaṃvimutto so āyasmā ahosi itipī’ti. So
tassa saddhañca sīlañca sutañca cāgañca paññañca anussaranto tadatthāya cittaṃ
upasaṃharati. Evampi kho, anuruddhā, upāsakassa phāsuvihāro hoti.</p>
<hr>

<p><span class="parno">24</span><a class="wp" id="wp20"></a>
<a id="p_10M_459" class="ms"></a>
Idhānuruddhā, upāsako suṇāti: ‘itthannāmo upāsako kālankato; so bhagavatā
byākato—tiṇṇaṃ saṃyojanānaṃ parikkhayā sotāpanno avinipātadhammo niyato
sambodhiparāyaṇo’ti. So kho panassa āyasmā sāmaṃ diṭṭho vā hoti anussavassuto
vā: ‘evaṃsīlo so āyasmā ahosi itipi, evaṃdhammo … evaṃpañño … evaṃvihārī  …
evaṃvimutto so āyasmā ahosi itipī’ti. So tassa saddhañca sīlañca sutañca
cāgañca paññañca anussaranto tadatthāya cittaṃ upasaṃharati. Evampi kho,
anuruddhā upāsakassa phāsuvihāro hoti.</p>
<hr>

<p><span class="parno">25</span><a class="wp" id="wp21"></a>
<a class="pts1" id="pts1.468"></a>
<a id="p_10M_460" class="ms"></a>
<a class="msdiv" id="msdiv_172"></a>
Idhānuruddhā, upāsikā suṇāti: ‘itthannāmā upāsikā kālankatā; sā bhagavatā
byākatā—pañcannaṃ orambhāgiyānaṃ saṃyojanānaṃ parikkhayā opapātikā tattha
parinibbāyinī anāvattidhammā tasmā lokā’ti. Sā kho panassā bhaginī sāmaṃ diṭṭhā
vā hoti anussavassutā vā: ‘evaṃsīlā sā bhaginī ahosi itipi, evaṃdhammā  …
evaṃpaññā … evaṃvihārinī … evaṃvimuttā sā bhaginī ahosi itipī’ti. Sā tassā
saddhañca sīlañca sutañca cāgañca paññañca anussarantī tadatthāya cittaṃ
upasaṃharati. Evampi kho, anuruddhā, upāsikāya phāsuvihāro hoti.</p>

<p><span class="parno">26</span><a class="wp" id="wp22"></a>
<a id="p_10M_461" class="ms"></a>
Idhānuruddhā, upāsikā suṇāti: ‘itthannāmā upāsikā kālankatā; sā bhagavatā
byākatā—tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāminī
sakideva imaṃ lokaṃ āgantvā dukkhassantaṃ karissatī’ti. Sā kho panassā bhaginī
sāmaṃ diṭṭhā vā hoti anussavassutā vā: ‘evaṃsīlā sā bhaginī ahosi itipi,
evaṃdhammā … evaṃpaññā … evaṃvihārinī … evaṃvimuttā sā bhaginī ahosi itipī’ti.
Sā tassā saddhañca sīlañca sutañca cāgañca paññañca anussarantī tadatthāya
cittaṃ upasaṃharati. Evampi kho, anuruddhā, upāsikāya phāsuvihāro hoti.</p>

<p><span class="parno">27</span><a class="wp" id="wp23"></a>
<a id="p_10M_462" class="ms"></a>
Idhānuruddhā, upāsikā suṇāti: ‘itthannāmā upāsikā kālankatā; sā bhagavatā
byākatā—tiṇṇaṃ saṃyojanānaṃ parikkhayā sotāpannā avinipātadhammā niyatā
sambodhiparāyaṇā’ti. Sā kho panassā bhaginī sāmaṃ diṭṭhā vā hoti anussavassutā
vā: ‘evaṃsīlā sā bhaginī ahosi itipi, evaṃdhammā sā bhaginī ahosi itipi,
evaṃpaññā sā bhaginī ahosi itipi, evaṃvihārinī sā bhaginī ahosi itipi,
evaṃvimuttā sā bhaginī ahosi itipī’ti. Sā tassā saddhañca sīlañca sutañca
cāgañca paññañca anussarantī tadatthāya cittaṃ upasaṃharati. Evampi kho,
anuruddhā, upāsikāya phāsuvihāro hoti.</p>
<hr>

<p><span class="parno">28</span><a class="wp" id="wp28"></a>
<a id="p_10M_463" class="ms"></a>
Iti kho, anuruddhā, tathāgato na janakuhanatthaṃ na janalapanatthaṃ na
lābhasakkārasilokānisaṃsatthaṃ na ‘iti maṃ jano jānātū’ti sāvake abbhatīte
kālankate upapattīsu byākaroti: ‘asu amutra upapanno, asu amutra upapanno’ti.
Santi ca kho, anuruddhā, kulaputtā saddhā uḷāravedā uḷārapāmojjā. Te taṃ sutvā
tadatthāya cittaṃ upasaṃharanti. Tesaṃ taṃ, anuruddhā, hoti dīgharattaṃ hitāya
sukhāyā"ti.</p>

<p><span class="parno">29</span>
<a id="p_10M_464" class="ms"></a>
Idamavoca bhagavā. Attamano āyasmā anuruddho bhagavato bhāsitaṃ abhinandīti.</p>
<p class="endsection">Naḷakapānasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn67.html"></a><a id="next-sutta" href="./mn69.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN68: Naḷakapānasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
