<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 97</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN97: Dhanañjānisutta - To Dhānañjāni</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.185"></a>
<a id="p_10M_1369" class="ms"></a>
<a class="msdiv" id="msdiv_445"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. <a class="wp" id="wp2"></a>Tena kho
pana samayena āyasmā sāriputto dakkhiṇāgirismiṃ cārikaṃ carati mahatā
bhikkhusaṃghena saddhiṃ. Atha kho aññataro bhikkhu rājagahe <span class="var" title="vassaṃ vuttho (bj, s1-3, km)" id="note660">vassaṃvuṭṭho</span> yena
dakkhiṇāgiri yenāyasmā sāriputto tenupasankami; upasankamitvā āyasmatā
sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā
ekamantaṃ nisīdi. Ekamantaṃ nisinnaṃ kho taṃ bhikkhuṃ āyasmā sāriputto
etadavoca: "kaccāvuso, bhagavā arogo ca balavā cā"ti? "Arogo cāvuso, bhagavā
balavā cā"ti. "Kacci panāvuso, bhikkhusaṃgho arogo ca balavā cā"ti?
"Bhikkhusaṃghopi kho, āvuso, arogo ca balavā cā"ti. "Ettha, āvuso,
<span class="var" title="taṇḍulapāladvārāyaṃ (bj, s1-3)" id="note661">taṇḍulapālidvārāya</span> <span class="var" title="dhānañjāni (pts1)" id="note662">dhanañjāni</span> nāma brāhmaṇo atthi. Kaccāvuso, dhanañjāni
brāhmaṇo arogo ca balavā cā"ti? "Dhanañjānipi kho, āvuso, brāhmaṇo arogo ca
balavā cā"ti. "Kacci panāvuso, dhanañjāni brāhmaṇo appamatto"ti? "Kuto
panāvuso, dhanañjānissa brāhmaṇassa appamādo? Dhanañjāni, āvuso, brāhmaṇo
rājānaṃ nissāya brāhmaṇagahapatike vilumpati, brāhmaṇagahapatike nissāya
rājānaṃ vilumpati. Yāpissa bhariyā saddhā saddhakulā ānītā sāpi kālankatā;
aññāssa bhariyā assaddhā assaddhakulā ānītā"ti. "Dussutaṃ vatāvuso, assumha,
dussutaṃ vatāvuso, assumha; ye mayaṃ dhanañjāniṃ brāhmaṇaṃ pamattaṃ assumha.
Appeva ca nāma mayaṃ kadāci karahaci dhanañjāninā brāhmaṇena saddhiṃ
samāgaccheyyāma, appeva nāma siyā kocideva kathāsallāpo"ti?</p>
<hr>

<p><span class="parno">2</span><a class="wp" id="wp3"></a>
<a class="pts1" id="pts2.186"></a>
<a id="p_10M_1370" class="ms"></a>
<a class="msdiv" id="msdiv_446"></a>
Atha kho āyasmā sāriputto dakkhiṇāgirismiṃ yathābhirantaṃ viharitvā yena
rājagahaṃ tena cārikaṃ pakkāmi. Anupubbena cārikaṃ caramāno yena rājagahaṃ
tadavasari. Tatra sudaṃ āyasmā sāriputto rājagahe viharati veḷuvane
kalandakanivāpe. <a class="wp" id="wp4"></a>Atha kho āyasmā sāriputto pubbaṇhasamayaṃ nivāsetvā
pattacīvaramādāya rājagahaṃ piṇḍāya pāvisi. Tena kho pana samayena dhanañjāni
brāhmaṇo bahinagare gāvo goṭṭhe duhāpeti. Atha kho āyasmā sāriputto rājagahe
piṇḍāya caritvā pacchābhattaṃ piṇḍapātapaṭikkanto yena dhanañjāni brāhmaṇo
tenupasankami. Addasā kho dhanañjāni brāhmaṇo āyasmantaṃ sāriputtaṃ dūratova
āgacchantaṃ. Disvāna yenāyasmā sāriputto tenupasankami; upasankamitvā
āyasmantaṃ sāriputtaṃ etadavoca: "ito, bho sāriputta, payo, pīyataṃ tāva
bhattassa kālo bhavissatī"ti. "Alaṃ, brāhmaṇa. Kataṃ me ajja bhattakiccaṃ.
Amukasmiṃ me rukkhamūle divāvihāro bhavissati. Tattha āgaccheyyāsī"ti. "Evaṃ,
bho"ti kho dhanañjāni brāhmaṇo āyasmato sāriputtassa paccassosi. <a class="wp" id="wp5"></a>Atha kho
dhanañjāni brāhmaṇo pacchābhattaṃ bhuttapātarāso yenāyasmā sāriputto
tenupasankami; upasankamitvā āyasmatā sāriputtena saddhiṃ sammodi. Sammodanīyaṃ
kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho
dhanañjāniṃ brāhmaṇaṃ āyasmā sāriputto etadavoca: "kaccāsi, dhanañjāni,
appamatto"ti? "Kuto, bho sāriputta, amhākaṃ appamādo yesaṃ no mātāpitaro
posetabbā, puttadāro posetabbo, dāsakammakarā posetabbā, mittāmaccānaṃ
mittāmaccakaraṇīyaṃ kātabbaṃ, ñātisālohitānaṃ ñātisālohitakaraṇīyaṃ kātabbaṃ,
atithīnaṃ atithikaraṇīyaṃ kātabbaṃ, pubbapetānaṃ pubbapetakaraṇīyaṃ kātabbaṃ,
devatānaṃ devatākaraṇīyaṃ kātabbaṃ, rañño rājakaraṇīyaṃ kātabbaṃ, ayampi kāyo
pīṇetabbo brūhetabbo"ti?</p>
<hr>

<p><span class="parno">3</span><a class="wp" id="wp6"></a>
<a class="pts1" id="pts2.187"></a>
<a id="p_10M_1371" class="ms"></a>
<a class="msdiv" id="msdiv_447"></a>
"Taṃ kiṃ maññasi, dhanañjāni, idhekacco mātāpitūnaṃ hetu adhammacārī visamacārī
assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho mātāpitūnaṃ hetu adhammacārī
visamacārī ahosiṃ, mā maṃ nirayaṃ nirayapālā’ti, mātāpitaro vā panassa
labheyyuṃ ‘eso kho amhākaṃ hetu adhammacārī visamacārī ahosi, mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>
<hr>

<p><span class="parno">4</span><a class="wp" id="wp7"></a>
<a id="p_10M_1372" class="ms"></a>
"Taṃ kiṃ maññasi, dhanañjāni, idhekacco puttadārassa hetu adhammacārī
visamacārī assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho puttadārassa hetu adhammacārī
visamacārī ahosiṃ, mā maṃ nirayaṃ nirayapālā’ti, puttadāro vā panassa labheyya
‘eso kho amhākaṃ hetu adhammacārī visamacārī ahosi mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>

<p><span class="parno">5</span><a class="wp" id="wp8"></a>
<a id="p_10M_1373" class="ms"></a>
"Taṃ kiṃ maññasi, dhanañjāni, idhekacco dāsakammakaraporisassa hetu adhammacārī
visamacārī assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho dāsakammakaraporisassa hetu
adhammacārī visamacārī ahosiṃ, mā maṃ nirayaṃ nirayapālā’ti,
dāsakammakaraporisā vā panassa labheyyuṃ ‘eso kho amhākaṃ hetu adhammacārī
visamacārī ahosi, mā naṃ nirayaṃ nirayapālā’"ti? "No hidaṃ, bho sāriputta. Atha
kho naṃ vikkandantaṃyeva niraye nirayapālā pakkhipeyyuṃ".</p>

<p><span class="parno">6</span><a class="wp" id="wp9"></a>
<a id="p_10M_1374" class="ms"></a>
"Taṃ kiṃ maññasi, dhanañjāni, idhekacco mittāmaccānaṃ hetu adhammacārī
visamacārī assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho mittāmaccānaṃ hetu adhammacārī
visamacārī ahosiṃ, mā maṃ nirayaṃ nirayapālā’ti, mittāmaccā vā panassa
labheyyuṃ ‘eso kho amhākaṃ hetu adhammacārī visamacārī ahosi, mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>

<p><span class="parno">7</span><a class="wp" id="wp10"></a>
<a id="p_10M_1375" class="ms"></a>
"Taṃ kiṃ maññasi, dhanañjāni, idhekacco ñātisālohitānaṃ hetu adhammacārī
visamacārī assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho ñātisālohitānaṃ hetu adhammacārī
visamacārī ahosiṃ, mā maṃ nirayaṃ nirayapālā’ti, ñātisālohitā vā panassa
labheyyuṃ ‘eso kho amhākaṃ hetu adhammacārī visamacārī ahosi, mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>

<p><span class="parno">8</span><a class="wp" id="wp11"></a>
<a id="p_10M_1376" class="ms"></a>
"Taṃ kiṃ maññasi, dhanañjāni, idhekacco atithīnaṃ hetu adhammacārī visamacārī
assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho atithīnaṃ hetu adhammacārī
visamacārī ahosiṃ, mā maṃ nirayaṃ nirayapālā’ti, atithī vā panassa labheyyuṃ
‘eso kho amhākaṃ hetu adhammacārī visamacārī ahosi, mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>

<p><span class="parno">9</span><a class="wp" id="wp12"></a>
<a class="pts1" id="pts2.188"></a>
<a id="p_10M_1377" class="ms"></a>
"Taṃ kiṃ maññasi, dhanañjāni, idhekacco pubbapetānaṃ hetu adhammacārī
visamacārī assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho pubbapetānaṃ hetu adhammacārī
visamacārī ahosiṃ, mā maṃ nirayaṃ nirayapālā’ti, pubbapetā vā panassa labheyyuṃ
‘eso kho amhākaṃ hetu adhammacārī visamacārī ahosi, mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>

<p><span class="parno">10</span><a class="wp" id="wp13"></a>
<a id="p_10M_1378" class="ms"></a>
"Taṃ kiṃ maññasi, dhanañjāni, idhekacco devatānaṃ hetu adhammacārī visamacārī
assa, tamenaṃ adhammacariyāvisamacariyāhetu nirayaṃ nirayapālā
upakaḍḍheyyuṃ. Labheyya nu kho so ‘ahaṃ kho devatānaṃ hetu adhammacārī
visamacārī ahosiṃ, mā maṃ nirayaṃ nirayapālā’ti, devatā vā panassa labheyyuṃ
‘eso kho amhākaṃ hetu adhammacārī visamacārī ahosi, mā naṃ nirayaṃ
nirayapālā’"ti? "No hidaṃ, bho sāriputta. Atha kho naṃ vikkandantaṃyeva niraye
nirayapālā pakkhipeyyuṃ".</p>

<p><span class="parno">11</span><a class="wp" id="wp14"></a>
<a id="p_10M_1379" class="ms"></a>
"Taṃ kiṃ maññasi, dhanañjāni, idhekacco rañño hetu adhammacārī visamacārī assa,
tamenaṃ adhammacariyāvisamacariyāhetu nirayaṃ nirayapālā upakaḍḍheyyuṃ.
Labheyya nu kho so ‘ahaṃ kho rañño hetu adhammacārī visamacārī ahosiṃ, mā maṃ
nirayaṃ nirayapālā’ti, rājā vā panassa labheyya ‘eso kho amhākaṃ hetu
adhammacārī visamacārī ahosi, mā naṃ nirayaṃ nirayapālā’"ti? "No hidaṃ, bho
sāriputta. Atha kho naṃ vikkandantaṃyeva niraye nirayapālā pakkhipeyyuṃ".</p>

<p><span class="parno">12</span><a class="wp" id="wp15"></a>
<a id="p_10M_1380" class="ms"></a>
"Taṃ kiṃ maññasi, dhanañjāni, idhekacco kāyassa pīṇanāhetu brūhanāhetu
adhammacārī visamacārī assa, tamenaṃ adhammacariyāvisamacariyāhetu nirayaṃ
nirayapālā upakaḍḍheyyuṃ. Labheyya nu kho so ‘ahaṃ kho kāyassa pīṇanāhetu
brūhanāhetu adhammacārī visamacārī ahosiṃ, mā maṃ nirayaṃ nirayapālā’ti, pare
vā panassa labheyyuṃ ‘eso kho kāyassa pīṇanāhetu brūhanāhetu adhammacārī
visamacārī ahosi, mā naṃ nirayaṃ nirayapālā’"ti? "No hidaṃ, bho sāriputta. Atha
kho naṃ vikkandantaṃyeva niraye nirayapālā pakkhipeyyuṃ".</p>
<hr>

<p><span class="parno">13</span><a class="wp" id="wp16"></a>
<a id="p_10M_1381" class="ms"></a>
<a class="msdiv" id="msdiv_448"></a>
"Taṃ kiṃ maññasi, dhanañjāni, yo vā mātāpitūnaṃ hetu adhammacārī visamacārī
assa, yo vā mātāpitūnaṃ hetu dhammacārī samacārī assa; katamaṃ seyyo"ti? "Yo
hi, bho sāriputta, mātāpitūnaṃ hetu adhammacārī visamacārī assa, na taṃ seyyo;
yo ca kho, bho sāriputta, mātāpitūnaṃ hetu dhammacārī samacārī assa, tadevettha
seyyo. Adhammacariyāvisamacariyāhi, bho sāriputta, dhammacariyāsamacariyā
seyyo"ti. "Atthi kho, dhanañjāni, aññesaṃ hetukā dhammikā kammantā, yehi sakkā
mātāpitaro ceva posetuṃ, na ca pāpakammaṃ kātuṃ, puññañca paṭipadaṃ
paṭipajjituṃ.</p>
<hr>

<p><span class="parno">14</span><a class="wp" id="wp17"></a>
<a class="pts1" id="pts2.189"></a>
<a id="p_10M_1382" class="ms"></a>
Taṃ kiṃ maññasi, dhanañjāni, yo vā puttadārassa hetu adhammacārī visamacārī
assa, yo vā puttadārassa hetu dhammacārī samacārī assa; katamaṃ seyyo"ti? "Yo
hi, bho sāriputta, puttadārassa hetu adhammacārī visamacārī assa, na taṃ seyyo;
yo ca kho, bho sāriputta, puttadārassa hetu dhammacārī samacārī assa,
tadevettha seyyo. Adhammacariyāvisamacariyāhi, bho sāriputta,
dhammacariyāsamacariyā seyyo"ti. "Atthi kho, dhanañjāni, aññesaṃ hetukā
dhammikā kammantā yehi sakkā puttadārañceva posetuṃ, na ca pāpakammaṃ kātuṃ,
puññañca paṭipadaṃ paṭipajjituṃ.</p>

<p><span class="parno">15</span><a class="wp" id="wp18"></a>
<a id="p_10M_1383" class="ms"></a>
Taṃ kiṃ maññasi, dhanañjāni, yo vā dāsakammakaraporisassa hetu adhammacārī
visamacārī assa, yo vā dāsakammakaraporisassa hetu dhammacārī samacārī assa;
katamaṃ seyyo"ti? "Yo hi, bho sāriputta, dāsakammakaraporisassa hetu
adhammacārī visamacārī assa, na taṃ seyyo; yo ca kho, bho sāriputta,
dāsakammakaraporisassa hetu dhammacārī samacārī assa, tadevettha seyyo.
Adhammacariyāvisamacariyāhi, bho sāriputta, dhammacariyāsamacariyā
seyyo"ti. "Atthi kho, dhanañjāni, aññesaṃ hetukā dhammikā kammantā, yehi sakkā
dāsakammakaraporise ceva posetuṃ, na ca pāpakammaṃ kātuṃ, puññañca paṭipadaṃ
paṭipajjituṃ.</p>

<p><span class="parno">16</span><a class="wp" id="wp19"></a>
<a id="p_10M_1384" class="ms"></a>
Taṃ kiṃ maññasi, dhanañjāni, yo vā mittāmaccānaṃ hetu adhammacārī visamacārī
assa, yo vā mittāmaccānaṃ hetu dhammacārī samacārī assa; katamaṃ seyyo"ti? "Yo
hi, bho sāriputta, mittāmaccānaṃ hetu adhammacārī visamacārī assa, na taṃ
seyyo; yo ca kho, bho sāriputta, mittāmaccānaṃ hetu dhammacārī samacārī assa,
tadevettha seyyo. Adhammacariyāvisamacariyāhi, bho sāriputta,
dhammacariyāsamacariyā seyyo"ti. "Atthi kho, dhanañjāni, aññesaṃ hetukā
dhammikā kammantā, yehi sakkā mittāmaccānañceva mittāmaccakaraṇīyaṃ kātuṃ, na
ca pāpakammaṃ kātuṃ, puññañca paṭipadaṃ paṭipajjituṃ.</p>

<p><span class="parno">17</span><a class="wp" id="wp20"></a>
<a class="pts1" id="pts2.190"></a>
<a id="p_10M_1385" class="ms"></a>
Taṃ kiṃ maññasi, dhanañjāni, yo vā ñātisālohitānaṃ hetu adhammacārī visamacārī
assa, yo vā ñātisālohitānaṃ hetu dhammacārī samacārī assa; katamaṃ seyyo"ti?
"Yo hi, bho sāriputta, ñātisālohitānaṃ hetu adhammacārī visamacārī assa, na taṃ
seyyo; yo ca kho, bho sāriputta, ñātisālohitānaṃ hetu dhammacārī samacārī assa,
tadevettha seyyo. Adhammacariyāvisamacariyāhi, bho sāriputta,
dhammacariyāsamacariyā seyyo"ti. "Atthi kho, dhanañjāni, aññesaṃ hetukā
dhammikā kammantā, yehi sakkā ñātisālohitānañceva ñātisālohitakaraṇīyaṃ kātuṃ,
na ca pāpakammaṃ kātuṃ, puññañca paṭipadaṃ paṭipajjituṃ.</p>

<p><span class="parno">18</span><a class="wp" id="wp21"></a>
<a id="p_10M_1386" class="ms"></a>
Taṃ kiṃ maññasi, dhanañjāni, yo vā atithīnaṃ hetu adhammacārī visamacārī assa,
yo vā atithīnaṃ hetu dhammacārī samacārī assa; katamaṃ seyyo"ti? "Yo hi, bho
sāriputta, atithīnaṃ hetu adhammacārī visamacārī assa, na taṃ seyyo; yo ca kho,
bho sāriputta, atithīnaṃ hetu dhammacārī samacārī assa, tadevettha seyyo.
Adhammacariyāvisamacariyāhi, bho sāriputta, dhammacariyāsamacariyā
seyyo"ti. "Atthi kho, dhanañjāni, aññesaṃ hetukā dhammikā kammantā, yehi sakkā
atithīnañceva atithikaraṇīyaṃ kātuṃ, na ca pāpakammaṃ kātuṃ, puññañca paṭipadaṃ
paṭipajjituṃ.</p>

<p><span class="parno">19</span><a class="wp" id="wp22"></a>
<a id="p_10M_1387" class="ms"></a>
Taṃ kiṃ maññasi, dhanañjāni, yo vā pubbapetānaṃ hetu adhammacārī visamacārī
assa, yo vā pubbapetānaṃ hetu dhammacārī samacārī assa; katamaṃ seyyo"ti? "Yo
hi, bho sāriputta, pubbapetānaṃ hetu adhammacārī visamacārī assa, na taṃ seyyo;
yo ca kho, bho sāriputta, pubbapetānaṃ hetu dhammacārī samacārī assa,
tadevettha seyyo. Adhammacariyāvisamacariyāhi, bho sāriputta,
dhammacariyāsamacariyā seyyo"ti. "Atthi kho, dhanañjāni, aññesaṃ hetukā
dhammikā kammantā, yehi sakkā pubbapetānañceva pubbapetakaraṇīyaṃ kātuṃ, na ca
pāpakammaṃ kātuṃ, puññañca paṭipadaṃ paṭipajjituṃ.</p>

<p><span class="parno">20</span><a class="wp" id="wp23"></a>
<a class="pts1" id="pts2.191"></a>
<a id="p_10M_1388" class="ms"></a>
Taṃ kiṃ maññasi, dhanañjāni, yo vā devatānaṃ hetu adhammacārī visamacārī assa,
yo vā devatānaṃ hetu dhammacārī samacārī assa; katamaṃ seyyo"ti? "Yo hi, bho
sāriputta, devatānaṃ hetu adhammacārī visamacārī assa, na taṃ seyyo; yo ca kho,
bho sāriputta, devatānaṃ hetu dhammacārī samacārī assa, tadevettha seyyo.
Adhammacariyāvisamacariyāhi, bho sāriputta, dhammacariyāsamacariyā
seyyo"ti. "Atthi kho, dhanañjāni, aññesaṃ hetukā dhammikā kammantā, yehi sakkā
devatānañceva devatākaraṇīyaṃ kātuṃ, na ca pāpakammaṃ kātuṃ, puññañca paṭipadaṃ
paṭipajjituṃ.</p>

<p><span class="parno">21</span><a class="wp" id="wp24"></a>
<a id="p_10M_1389" class="ms"></a>
Taṃ kiṃ maññasi, dhanañjāni, yo vā rañño hetu adhammacārī visamacārī assa, yo
vā rañño hetu dhammacārī samacārī assa; katamaṃ seyyo"ti? "Yo hi, bho
sāriputta, rañño hetu adhammacārī visamacārī assa, na taṃ seyyo; yo ca kho, bho
sāriputta, rañño hetu dhammacārī samacārī assa, tadevettha seyyo.
Adhammacariyāvisamacariyāhi, bho sāriputta, dhammacariyāsamacariyā
seyyo"ti. "Atthi kho, dhanañjāni, aññesaṃ hetukā dhammikā kammantā, yehi sakkā
rañño ceva rājakaraṇīyaṃ kātuṃ, na ca pāpakammaṃ kātuṃ, puññañca paṭipadaṃ
paṭipajjituṃ.</p>

<p><span class="parno">22</span><a class="wp" id="wp25"></a>
<a id="p_10M_1390" class="ms"></a>
Taṃ kiṃ maññasi, dhanañjāni, yo vā kāyassa pīṇanāhetu brūhanāhetu adhammacārī
visamacārī assa, yo vā kāyassa pīṇanāhetu brūhanāhetu dhammacārī samacārī assa;
katamaṃ seyyo"ti? "Yo hi, bho sāriputta, kāyassa pīṇanāhetu brūhanāhetu
adhammacārī visamacārī assa, na taṃ seyyo; yo ca kho, bho sāriputta, kāyassa
pīṇanāhetu brūhanāhetu dhammacārī samacārī assa, tadevettha seyyo.
Adhammacariyāvisamacariyāhi, bho sāriputta, dhammacariyāsamacariyā
seyyo"ti. "Atthi kho, dhanañjāni, aññesaṃ hetukā dhammikā kammantā, yehi sakkā
kāyañceva pīṇetuṃ brūhetuṃ, na ca pāpakammaṃ kātuṃ, puññañca paṭipadaṃ
paṭipajjitun"ti.</p>
<hr>

<p><span class="parno">23</span><a class="wp" id="wp26"></a>
<a class="pts1" id="pts2.192"></a>
<a id="p_10M_1391" class="ms"></a>
<a class="msdiv" id="msdiv_449"></a>
Atha kho dhanañjāni brāhmaṇo āyasmato sāriputtassa bhāsitaṃ abhinanditvā
anumoditvā uṭṭhāyāsanā pakkāmi. <a class="wp" id="wp27"></a>Atha kho dhanañjāni brāhmaṇo aparena samayena
ābādhiko ahosi dukkhito bāḷhagilāno. Atha kho dhanañjāni brāhmaṇo aññataraṃ
purisaṃ āmantesi: "ehi tvaṃ, ambho purisa, yena bhagavā tenupasankama;
upasankamitvā mama vacanena bhagavato pāde sirasā vandāhi: ‘dhanañjāni, bhante,
brāhmaṇo ābādhiko dukkhito bāḷhagilāno. So bhagavato pāde sirasā vandatī’ti.
Yena cāyasmā sāriputto tenupasankama; upasankamitvā mama vacanena āyasmato
sāriputtassa pāde sirasā vandāhi: ‘dhanañjāni, bhante, brāhmaṇo ābādhiko
dukkhito bāḷhagilāno. So āyasmato sāriputtassa pāde sirasā vandatī’ti. Evañca
vadehi: ‘sādhu kira, bhante, āyasmā sāriputto yena dhanañjānissa brāhmaṇassa
nivesanaṃ tenupasankamatu anukampaṃ upādāyā’"ti. "Evaṃ, bhante"ti kho so puriso
dhanañjānissa brāhmaṇassa paṭissutvā yena bhagavā tenupasankami; upasankamitvā
bhagavantaṃ abhivādetvā ekamantaṃ nisīdi. Ekamantaṃ nisinno kho so puriso
bhagavantaṃ etadavoca: "dhanañjāni, bhante, brāhmaṇo ābādhiko dukkhito
bāḷhagilāno. So bhagavato pāde sirasā vandatī"ti. Yena cāyasmā sāriputto
tenupasankami; upasankamitvā āyasmantaṃ sāriputtaṃ abhivādetvā ekamantaṃ
nisīdi. Ekamantaṃ nisinno kho so puriso āyasmantaṃ sāriputtaṃ etadavoca:
"dhanañjāni, bhante, brāhmaṇo ābādhiko dukkhito bāḷhagilāno. So āyasmato
sāriputtassa pāde sirasā vandati, evañca vadeti: ‘sādhu kira, bhante, āyasmā
sāriputto yena dhanañjānissa brāhmaṇassa nivesanaṃ tenupasankamatu anukampaṃ
upādāyā’"ti. Adhivāsesi kho āyasmā sāriputto tuṇhībhāvena.</p>
<hr>

<p><span class="parno">24</span><a class="wp" id="wp28"></a>
<a class="pts1" id="pts2.193"></a>
<a id="p_10M_1392" class="ms"></a>
<a class="msdiv" id="msdiv_450"></a>
Atha kho āyasmā sāriputto nivāsetvā pattacīvaramādāya yena dhanañjānissa
brāhmaṇassa nivesanaṃ tenupasankami; upasankamitvā paññatte āsane nisīdi.
Nisajja kho āyasmā sāriputto dhanañjāniṃ brāhmaṇaṃ etadavoca: "kacci te,
dhanañjāni, khamanīyaṃ, kacci yāpanīyaṃ? Kacci dukkhā vedanā paṭikkamanti, no
abhikkamanti? Paṭikkamosānaṃ paññāyati, no abhikkamo"ti? <a class="wp" id="wp29"></a>"Na me, bho sāriputta,
khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti.
Abhikkamosānaṃ paññāyati, no paṭikkamo. Seyyathāpi, bho sāriputta, balavā
puriso tiṇhena sikharena <span class="var" title="muddhānaṃ (s1-3, km, pts1)" id="note663">muddhani</span> abhimattheyya; evameva kho, bho sāriputta,
adhimattā vātā muddhani ca ūhananti. Na me, bho sāriputta, khamanīyaṃ, na
yāpanīyaṃ. Bāḷhā me dukkhā vedanā abhikkamanti, no paṭikkamanti. Abhikkamosānaṃ
paññāyati, no paṭikkamo. Seyyathāpi, bho sāriputta, balavā puriso daḷhena
<span class="var" title="varattabandhanena (bj) | varattakhandhena (s1) | varattakkhandhena (s2, s3) | varattābandhena (pts1)" id="note664">varattakkhaṇḍena</span> sīse sīsaveṭhaṃ dadeyya; evameva kho, bho sāriputta, adhimattā
sīse sīsavedanā. Na me, bho sāriputta, khamanīyaṃ na yāpanīyaṃ. Bāḷhā me dukkhā
vedanā abhikkamanti, no paṭikkamanti. Abhikkamosānaṃ paññāyati, no paṭikkamo.
Seyyathāpi, bho sāriputta, dakkho goghātako vā goghātakantevāsī vā tiṇhena
govikantanena kucchiṃ parikanteyya; evameva kho, bho sāriputta, adhimattā vātā
kucchiṃ parikantanti. Na me, bho sāriputta, khamanīyaṃ, na yāpanīyaṃ. Bāḷhā me
dukkhā vedanā abhikkamanti, no paṭikkamanti. Abhikkamosānaṃ paññāyati, no
paṭikkamo. Seyyathāpi, bho sāriputta, dve balavanto purisā dubbalataraṃ purisaṃ
nānābāhāsu gahetvā angārakāsuyā santāpeyyuṃ samparitāpeyyuṃ; evameva kho, bho
sāriputta, adhimatto kāyasmiṃ ḍāho. Na me, bho sāriputta, khamanīyaṃ na
yāpanīyaṃ. Bāḷhā me dukkhā vedanā abhikkamanti, no paṭikkamanti. Abhikkamosānaṃ
paññāyati, no paṭikkamo"ti.</p>

<p><span class="parno">25</span><a class="wp" id="wp30"></a>
<a class="pts1" id="pts2.194"></a>
<a id="p_10M_1393" class="ms"></a>
<a class="msdiv" id="msdiv_451"></a>
"Taṃ kiṃ maññasi, dhanañjāni, katamaṃ seyyo—nirayo vā tiracchānayoni vā"ti?
"Nirayā, bho sāriputta, tiracchānayoni seyyo"ti. "Taṃ kiṃ maññasi, dhanañjāni,
katamaṃ seyyo—tiracchānayoni vā pettivisayo vā"ti? "Tiracchānayoniyā, bho
sāriputta, pettivisayo seyyo"ti. "Taṃ kiṃ maññasi, dhanañjāni, katamaṃ seyyo – 
pettivisayo vā manussā vā"ti? "Pettivisayā, bho sāriputta, manussā seyyo"ti.
"Taṃ kiṃ maññasi, dhanañjāni, katamaṃ seyyo—manussā vā <span class="var" title="cātummahārājikā (bj, s1-3, km, pts1)" id="note665">cātumahārājikā</span> vā
devā"ti? "Manussehi, bho sāriputta, cātumahārājikā devā seyyo"ti. "Taṃ kiṃ
maññasi, dhanañjāni, katamaṃ seyyo—cātumahārājikā vā devā tāvatiṃsā vā
devā"ti? "Cātumahārājikehi, bho sāriputta, devehi tāvatiṃsā devā seyyo"ti. "Taṃ
kiṃ maññasi, dhanañjāni, katamaṃ seyyo—tāvatiṃsā vā devā yāmā vā devā"ti?
"Tāvatiṃsehi, bho sāriputta, devehi yāmā devā seyyo"ti. "Taṃ kiṃ maññasi,
dhanañjāni, katamaṃ seyyo—yāmā vā devā tusitā vā devā"ti? "Yāmehi, bho
sāriputta, devehi tusitā devā seyyo"ti. "Taṃ kiṃ maññasi, dhanañjāni, katamaṃ
seyyo—tusitā vā devā nimmānaratī vā devā"ti? "Tusitehi, bho sāriputta, devehi
nimmānaratī devā seyyo"ti. "Taṃ kiṃ maññasi, dhanañjāni, katamaṃ seyyo – 
nimmānaratī vā devā paranimmitavasavattī vā devā"ti? "Nimmānaratīhi, bho
sāriputta, devehi paranimmitavasavattī devā seyyo"ti. <a class="wp" id="wp31"></a>"Taṃ kiṃ maññasi,
dhanañjāni, katamaṃ seyyo paranimmitavasavattī vā devā brahmaloko vā"ti?
"‘Brahmaloko’ti –<q class="open" id="note666" title=" bhavaṃ sāriputto āhāti, katamaṃ sāriputto āha brahmalokoti. (ka-ma)">  bhavaṃ sāriputto āha; ‘brahmaloko’ti—bhavaṃ sāriputto
āhā"ti</q>.</p>

<p><span class="parno">26</span>
<a class="pts1" id="pts2.195"></a>
<a id="p_10M_1394" class="ms"></a>
Atha kho āyasmato sāriputtassa etadahosi: "ime kho brāhmaṇā brahmalokādhimuttā.
Yannūnāhaṃ dhanañjānissa brāhmaṇassa brahmānaṃ sahabyatāya maggaṃ deseyyan"ti.
"Brahmānaṃ te, dhanañjāni, sahabyatāya maggaṃ desessāmi; taṃ suṇāhi, sādhukaṃ
manasi karohi, bhāsissāmī"ti. "Evaṃ, bho"ti kho dhanañjāni brāhmaṇo āyasmato
sāriputtassa paccassosi. Āyasmā sāriputto etadavoca: <a class="wp" id="wp32"></a>"katamo ca, dhanañjāni,
brahmānaṃ sahabyatāya maggo? Idha, dhanañjāni, bhikkhu mettāsahagatena cetasā
ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ;
iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena
cetasā vipulena mahaggatena appamāṇena averena abyābajjhena pharitvā viharati.
Ayaṃ kho, dhanañjāni, brahmānaṃ sahabyatāya maggo.</p>

<p><span class="parno">27</span><a class="wp" id="wp33-35"></a>
<a id="p_10M_1395" class="ms"></a>
<a class="msdiv" id="msdiv_452"></a>
Puna caparaṃ, dhanañjāni, bhikkhu karuṇāsahagatena cetasā … pe  …
muditāsahagatena cetasā … upekkhāsahagatena cetasā ekaṃ disaṃ pharitvā
viharati, tathā dutiyaṃ, tathā tatiyaṃ, tathā catutthaṃ; iti uddhamadho tiriyaṃ
sabbadhi sabbattatāya sabbāvantaṃ lokaṃ upekkhāsahagatena cetasā vipulena
mahaggatena appamāṇena averena abyābajjhena pharitvā viharati. Ayaṃ kho,
dhanañjāni, brahmānaṃ sahabyatāya maggo"ti. <a class="wp" id="wp36"></a>"Tena hi, bho sāriputta, mama
vacanena bhagavato pāde sirasā vandāhi: ‘dhanañjāni, bhante, brāhmaṇo ābādhiko
dukkhito bāḷhagilāno. So bhagavato pāde sirasā vandatī’"ti. Atha kho āyasmā
sāriputto dhanañjāniṃ brāhmaṇaṃ sati uttarikaraṇīye hīne brahmaloke
patiṭṭhāpetvā uṭṭhāyāsanā pakkāmi. Atha kho dhanañjāni brāhmaṇo acirapakkante
āyasmante sāriputte kālamakāsi, brahmalokañca upapajji.</p>

<p><span class="parno">28</span><a class="wp" id="wp37"></a>
<a class="pts1" id="pts2.196"></a>
<a id="p_10M_1396" class="ms"></a>
<a class="msdiv" id="msdiv_453"></a>
Atha kho bhagavā bhikkhū āmantesi: "eso, bhikkhave, sāriputto dhanañjāniṃ
brāhmaṇaṃ sati uttarikaraṇīye hīne brahmaloke patiṭṭhāpetvā uṭṭhāyāsanā
pakkanto"ti. <a class="wp" id="wp38"></a>Atha kho āyasmā sāriputto yena bhagavā tenupasankami,
upasankamitvā bhagavantaṃ abhivādetvā ekamantaṃ nisīdi, ekamantaṃ nisinno kho
āyasmā sāriputto bhagavantaṃ etadavoca: "dhanañjāni, bhante, brāhmaṇo ābādhiko
dukkhito bāḷhagilāno, so bhagavato pāde sirasā vandatī"ti. "Kiṃ pana tvaṃ,
sāriputta, dhanañjāniṃ brāhmaṇaṃ sati uttarikaraṇīye hīne brahmaloke
patiṭṭhāpetvā uṭṭhāyāsanā pakkanto"ti? "Mayhaṃ kho, bhante, evaṃ ahosi: ‘ime
kho brāhmaṇā brahmalokādhimuttā, yannūnāhaṃ dhanañjānissa brāhmaṇassa brahmānaṃ
sahabyatāya maggaṃ deseyyan’"ti. "<span class="var" title="kālakato ca (bj, pts1) | kālakatova (s1-3) | kālankatova (km, mr)" id="note668">Kālankato ca</span>, sāriputta, dhanañjāni brāhmaṇo,
brahmalokañca upapanno"ti.</p>
<p class="endsection">Dhanañjānisuttaṃ niṭṭhitaṃ sattamaṃ.</p>
</div>
</section>
<div id="nextprev"><a id="previous-sutta" href="./mn96.html"></a><a id="next-sutta" href="./mn98.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN97: Dhanañjānisutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
