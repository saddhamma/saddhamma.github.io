<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 75</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN75: Māgaṇḍiyasutta - To Māgandiya</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.502"></a>
<a id="p_10M_597" class="ms"></a>
<a class="msdiv" id="msdiv_207"></a>
<span class="evam">Evaṃ me sutaṃ—​</span>   ekaṃ samayaṃ bhagavā kurūsu viharati kammāsadhammaṃ nāma kurūnaṃ nigamo,
bhāradvājagottassa brāhmaṇassa agyāgāre <span class="var" title="tiṇasantharake (bj, s1-3, km, pts1)" id="note261">tiṇasanthārake</span>. <a class="wp" id="wp2"></a>Atha kho bhagavā
pubbaṇhasamayaṃ nivāsetvā pattacīvaramādāya kammāsadhammaṃ piṇḍāya pāvisi.
Kammāsadhammaṃ piṇḍāya caritvā pacchābhattaṃ piṇḍapātapaṭikkanto yena aññataro
vanasaṇḍo tenupasankami divāvihārāya. Taṃ vanasaṇḍaṃ ajjhogāhetvā aññatarasmiṃ
rukkhamūle divāvihāraṃ nisīdi. <a class="wp" id="wp3"></a>Atha kho <span class="var" title="māgandiyo (bj, pts1)" id="note262">māgaṇḍiyo</span> paribbājako janghāvihāraṃ
anucankamamāno anuvicaramāno yena bhāradvājagottassa brāhmaṇassa agyāgāraṃ
tenupasankami. Addasā kho māgaṇḍiyo paribbājako bhāradvājagottassa brāhmaṇassa
agyāgāre tiṇasanthārakaṃ paññattaṃ. Disvāna bhāradvājagottaṃ brāhmaṇaṃ
etadavoca: "kassa nvayaṃ bhoto bhāradvājassa agyāgāre tiṇasanthārako paññatto,
<span class="var" title="samaṇaseyyārūpaṃ (bj, pts1)" id="note263">samaṇaseyyānurūpaṃ</span> maññe"ti? <a class="wp" id="wp4"></a>"Atthi, bho māgaṇḍiya, samaṇo gotamo sakyaputto
sakyakulā pabbajito. Taṃ kho pana bhavantaṃ gotamaṃ evaṃ kalyāṇo kittisaddo
abbhuggato: ‘itipi so bhagavā arahaṃ sammāsambuddho vijjācaraṇasampanno sugato
lokavidū anuttaro purisadammasārathi satthā devamanussānaṃ buddho bhagavā’ti.
Tassesā bhoto gotamassa seyyā paññattā"ti. <a class="wp" id="wp5"></a>"Duddiṭṭhaṃ vata, bho bhāradvāja,
addasāma; duddiṭṭhaṃ vata, bho bhāradvāja, addasāma. Ye mayaṃ tassa bhoto
gotamassa <span class="var" title="bhūnahanassa (s1-3, km)" id="note264">bhūnahuno</span> seyyaṃ addasāmā"ti. "Rakkhassetaṃ, māgaṇḍiya, vācaṃ;
rakkhassetaṃ, māgaṇḍiya, vācaṃ. Bahū hi tassa bhoto gotamassa khattiyapaṇḍitāpi
brāhmaṇapaṇḍitāpi gahapatipaṇḍitāpi samaṇapaṇḍitāpi abhippasannā vinītā ariye
ñāye dhamme kusale"ti. "Sammukhā cepi mayaṃ, bho bhāradvāja, taṃ bhavantaṃ
gotamaṃ passeyyāma, sammukhāpi naṃ vadeyyāma: ‘<span class="var" title="bhūnahano (s1-3, km)" id="note266">bhūnahu</span> samaṇo gotamo’ti. Taṃ
kissa hetu? Evañhi no sutte ocaratī"ti. "Sace taṃ bhoto māgaṇḍiyassa <span class="var" title="āroceyyametaṃ (bj, pts1) | ārocessāmi tassa (s1-3, km)" id="note267">agaru
āroceyyāmi taṃ</span> samaṇassa gotamassā"ti. "Appossukko bhavaṃ bhāradvājo vuttova
naṃ vadeyyā"ti.</p>
<hr>

<p><span class="parno">2</span><a class="wp" id="wp6"></a>
<a class="pts1" id="pts1.503"></a>
<a id="p_10M_598" class="ms"></a>
<a class="msdiv" id="msdiv_208"></a>
Assosi kho bhagavā dibbāya sotadhātuyā visuddhāya atikkantamānusikāya
bhāradvājagottassa brāhmaṇassa māgaṇḍiyena paribbājakena saddhiṃ imaṃ
kathāsallāpaṃ. Atha kho bhagavā sāyanhasamayaṃ paṭisallānā vuṭṭhito yena
bhāradvājagottassa brāhmaṇassa agyāgāraṃ tenupasankami; upasankamitvā nisīdi
bhagavā paññatte tiṇasanthārake. Atha kho bhāradvājagotto brāhmaṇo yena bhagavā
tenupasankami; upasankamitvā bhagavatā saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho bhāradvājagottaṃ
brāhmaṇaṃ bhagavā etadavoca: "ahu pana te, bhāradvāja, māgaṇḍiyena
paribbājakena saddhiṃ imaṃyeva tiṇasanthārakaṃ ārabbha kocideva
kathāsallāpo"ti? Evaṃ vutte, bhāradvājagotto brāhmaṇo saṃviggo lomahaṭṭhajāto
bhagavantaṃ etadavoca: "etadeva kho pana mayaṃ bhoto gotamassa ārocetukāmā.
Atha ca pana bhavaṃ gotamo anakkhātaṃyeva akkhāsī"ti. <span class="var" title="ayañca hidaṃ (bj, s1-3, km, pts1)" id="note268"><a class="wp" id="wp7"></a>Ayañca hi</span> bhagavato
bhāradvājagottena brāhmaṇena saddhiṃ antarākathā vippakatā hoti. Atha kho
māgaṇḍiyo paribbājako janghāvihāraṃ anucankamamāno anuvicaramāno yena
bhāradvājagottassa brāhmaṇassa agyāgāraṃ yena bhagavā tenupasankami;
upasankamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ
vītisāretvā ekamantaṃ nisīdi. Ekamantaṃ nisinnaṃ kho māgaṇḍiyaṃ paribbājakaṃ
bhagavā etadavoca:</p>
<hr>

<p><span class="parno">3</span><a class="wp" id="wp8"></a>
<a id="p_10M_599" class="ms"></a>
<a class="msdiv" id="msdiv_209"></a>
"Cakkhuṃ kho, māgaṇḍiya, rūpārāmaṃ rūparataṃ rūpasammuditaṃ. Taṃ tathāgatassa
dantaṃ guttaṃ rakkhitaṃ saṃvutaṃ, tassa ca saṃvarāya dhammaṃ deseti. Idaṃ nu te
etaṃ, māgaṇḍiya, sandhāya bhāsitaṃ: ‘bhūnahu samaṇo gotamo’"ti? "Etadeva kho
pana me, bho gotama, sandhāya bhāsitaṃ: ‘bhūnahu samaṇo gotamo’ti. Taṃ kissa
hetu? Evañhi no sutte ocaratī"ti.</p>

<p><span class="parno">4</span>
<a id="p_10M_600" class="ms"></a>
"Sotaṃ kho, māgaṇḍiya, saddārāmaṃ … pe … ghānaṃ kho, māgaṇḍiya gandhārāmaṃ  …
jivhā kho, māgaṇḍiya, rasārāmā rasaratā rasasammuditā. Sā tathāgatassa dantā
guttā rakkhitā saṃvutā, tassā ca saṃvarāya dhammaṃ deseti. Idaṃ nu te etaṃ,
māgaṇḍiya, sandhāya bhāsitaṃ: ‘bhūnahu samaṇo gotamo’"ti? "Etadeva kho pana me,
bho gotama, sandhāya bhāsitaṃ: ‘bhūnahu samaṇo gotamo’ti. Taṃ kissa hetu?
Evañhi no sutte ocaratī"ti.</p>
<hr>

<p><span class="parno">5</span>
<a id="p_10M_601" class="ms"></a>
"Kāyo kho, māgaṇḍiya, phoṭṭhabbārāmo phoṭṭhabbarato … pe … mano kho, māgaṇḍiya,
dhammārāmo dhammarato dhammasammudito. So tathāgatassa danto gutto rakkhito
saṃvuto, tassa ca saṃvarāya dhammaṃ deseti. Idaṃ nu te etaṃ, māgaṇḍiya,
sandhāya bhāsitaṃ: ‘bhūnahu samaṇo gotamo’"ti? "Etadeva kho pana me, bho
gotama, sandhāya bhāsitaṃ: ‘bhūnahu samaṇo gotamo’ti. Taṃ kissa hetu? Evañhi no
sutte ocaratī"ti.</p>
<hr>

<p><span class="parno">6</span><a class="wp" id="wp9"></a>
<a class="pts1" id="pts1.504"></a>
<a id="p_10M_602" class="ms"></a>
<a class="msdiv" id="msdiv_210"></a>
"Taṃ kiṃ maññasi, māgaṇḍiya: ‘idhekacco cakkhuviññeyyehi rūpehi paricāritapubbo
assa iṭṭhehi kantehi manāpehi piyarūpehi kāmūpasaṃhitehi rajanīyehi, so aparena
samayena rūpānaṃyeva samudayañca atthangamañca assādañca ādīnavañca
nissaraṇañca yathābhūtaṃ viditvā rūpataṇhaṃ pahāya rūpapariḷāhaṃ paṭivinodetvā
vigatapipāso ajjhattaṃ vūpasantacitto vihareyya. Imassa pana te, māgaṇḍiya,
kimassa vacanīyan’"ti? "Na kiñci, bho gotama".</p>

<p><span class="parno">7</span>
<a id="p_10M_603" class="ms"></a>
"Taṃ kiṃ maññasi, māgaṇḍiya: ‘idhekacco sotaviññeyyehi saddehi … pe  …
ghānaviññeyyehi gandhehi … jivhāviññeyyehi rasehi … kāyaviññeyyehi phoṭṭhabbehi
paricāritapubbo assa iṭṭhehi kantehi manāpehi piyarūpehi kāmūpasaṃhitehi
rajanīyehi, so aparena samayena phoṭṭhabbānaṃyeva samudayañca atthangamañca
assādañca ādīnavañca nissaraṇañca yathābhūtaṃ viditvā phoṭṭhabbataṇhaṃ pahāya
phoṭṭhabbapariḷāhaṃ paṭivinodetvā vigatapipāso ajjhattaṃ vūpasantacitto
vihareyya. Imassa pana te, māgaṇḍiya, kimassa vacanīyan’"ti? "Na kiñci, bho
gotama".</p>

<p><span class="parno">8</span><a class="wp" id="wp10"></a>
<a class="pts1" id="pts1.505"></a>
<a id="p_10M_604" class="ms"></a>
<a class="msdiv" id="msdiv_211"></a>
"Ahaṃ kho pana, māgaṇḍiya, pubbe agāriyabhūto samāno pañcahi kāmaguṇehi
samappito samangībhūto paricāresiṃ cakkhuviññeyyehi rūpehi iṭṭhehi kantehi
manāpehi piyarūpehi kāmūpasaṃhitehi rajanīyehi, sotaviññeyyehi saddehi … pe  …
ghānaviññeyyehi gandhehi … jivhāviññeyyehi rasehi … kāyaviññeyyehi phoṭṭhabbehi
iṭṭhehi kantehi manāpehi piyarūpehi kāmūpasaṃhitehi rajanīyehi. Tassa mayhaṃ,
māgaṇḍiya, tayo pāsādā ahesuṃ—eko vassiko, eko hemantiko, eko gimhiko. So kho
ahaṃ, māgaṇḍiya, vassike pāsāde <span class="var" title="vassike pāsāde cattāro (s1-3, km)" id="note269">vassike cattāro</span> māse nippurisehi <span class="var" title="turiyehi (bj, s1-3, km, pts1)" id="note270">tūriyehi</span>
<span class="var" title="paricāriyamāno (s1-3, pts1)" id="note271">paricārayamāno</span> na heṭṭhāpāsādaṃ orohāmi. So aparena samayena kāmānaṃyeva
samudayañca atthangamañca assādañca ādīnavañca nissaraṇañca yathābhūtaṃ viditvā
kāmataṇhaṃ pahāya kāmapariḷāhaṃ paṭivinodetvā vigatapipāso ajjhattaṃ
vūpasantacitto viharāmi. So aññe satte passāmi kāmesu avītarāge kāmataṇhāhi
khajjamāne kāmapariḷāhena pariḍayhamāne kāme paṭisevante. So tesaṃ na pihemi,
na tattha abhiramāmi. Taṃ kissa hetu? Yāhayaṃ, māgaṇḍiya, rati, aññatreva
kāmehi aññatra akusalehi dhammehi—api dibbaṃ sukhaṃ samadhigayha tiṭṭhati – 
tāya ratiyā ramamāno hīnassa na pihemi, na tattha abhiramāmi.</p>
<hr>

<p><span class="parno">9</span><a class="wp" id="wp11"></a>
<a id="p_10M_605" class="ms"></a>
<a class="msdiv" id="msdiv_212"></a>
Seyyathāpi, māgaṇḍiya, gahapati vā gahapatiputto vā aḍḍho mahaddhano mahābhogo
pañcahi kāmaguṇehi samappito samangībhūto paricāreyya cakkhuviññeyyehi rūpehi  …
pe … phoṭṭhabbehi iṭṭhehi kantehi manāpehi piyarūpehi kāmūpasaṃhitehi
rajanīyehi. So kāyena sucaritaṃ caritvā vācāya sucaritaṃ caritvā manasā
sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjeyya
devānaṃ tāvatiṃsānaṃ sahabyataṃ. So tattha nandane vane accharāsanghaparivuto
dibbehi pañcahi kāmaguṇehi samappito samangībhūto paricāreyya. So passeyya
gahapatiṃ vā gahapatiputtaṃ vā pañcahi kāmaguṇehi samappitaṃ samangībhūtaṃ
paricārayamānaṃ.</p>

<p><span class="parno">10</span>
<a id="p_10M_606" class="ms"></a>
Taṃ kiṃ maññasi, māgaṇḍiya, api nu so devaputto nandane vane
accharāsanghaparivuto dibbehi pañcahi kāmaguṇehi samappito samangībhūto
paricārayamāno amussa gahapatissa vā gahapatiputtassa vā piheyya, mānusakānaṃ
vā pañcannaṃ kāmaguṇānaṃ mānusakehi vā kāmehi āvaṭṭeyyā"ti? "No hidaṃ, bho
gotama. Taṃ kissa hetu? Mānusakehi, bho gotama, kāmehi dibbakāmā abhikkantatarā
ca paṇītatarā cā"ti.</p>
<hr>

<p><span class="parno">11</span><a class="wp" id="wp12"></a>
<a class="pts1" id="pts1.506"></a>
<a id="p_10M_607" class="ms"></a>
"Evameva kho ahaṃ, māgaṇḍiya, pubbe agāriyabhūto samāno pañcahi kāmaguṇehi
samappito samangībhūto paricāresiṃ cakkhuviññeyyehi rūpehi iṭṭhehi kantehi
manāpehi piyarūpehi kāmūpasaṃhitehi rajanīyehi, sotaviññeyyehi saddehi … pe  …
ghānaviññeyyehi gandhehi … jivhāviññeyyehi rasehi … kāyaviññeyyehi phoṭṭhabbehi
iṭṭhehi kantehi manāpehi piyarūpehi kāmūpasaṃhitehi rajanīyehi. So aparena
samayena kāmānaṃyeva samudayañca atthangamañca assādañca ādīnavañca
nissaraṇañca yathābhūtaṃ viditvā kāmataṇhaṃ pahāya kāmapariḷāhaṃ paṭivinodetvā
vigatapipāso ajjhattaṃ vūpasantacitto viharāmi. So aññe satte passāmi kāmesu
avītarāge kāmataṇhāhi khajjamāne kāmapariḷāhena pariḍayhamāne kāme paṭisevante,
so tesaṃ na pihemi, na tattha abhiramāmi. Taṃ kissa hetu? Yāhayaṃ, māgaṇḍiya,
rati aññatreva kāmehi aññatra akusalehi dhammehi—api dibbaṃ sukhaṃ
samadhigayha tiṭṭhati—tāya ratiyā ramamāno hīnassa na pihemi, na tattha
abhiramāmi.</p>
<hr>

<p><span class="parno">12</span><a class="wp" id="wp13"></a>
<a id="p_10M_608" class="ms"></a>
<a class="msdiv" id="msdiv_213"></a>
Seyyathāpi, māgaṇḍiya, kuṭṭhī puriso arugatto pakkagatto kimīhi khajjamāno
nakhehi vaṇamukhāni vippatacchamāno angārakāsuyā kāyaṃ paritāpeyya. Tassa
mittāmaccā ñātisālohitā bhisakkaṃ sallakattaṃ upaṭṭhāpeyyuṃ. Tassa so bhisakko
sallakatto bhesajjaṃ kareyya. So taṃ bhesajjaṃ āgamma kuṭṭhehi parimucceyya,
arogo assa sukhī serī sayaṃvasī yena kāmaṃ gamo. So aññaṃ kuṭṭhiṃ purisaṃ
passeyya arugattaṃ pakkagattaṃ kimīhi khajjamānaṃ nakhehi vaṇamukhāni
vippatacchamānaṃ angārakāsuyā kāyaṃ paritāpentaṃ.</p>

<p><span class="parno">13</span>
<a id="p_10M_609" class="ms"></a>
Taṃ kiṃ maññasi, māgaṇḍiya, api nu so puriso amussa kuṭṭhissa purisassa piheyya
angārakāsuyā vā bhesajjaṃ paṭisevanāya vā"ti? "No hidaṃ, bho gotama. Taṃ kissa
hetu? Roge hi, bho gotama, sati bhesajjena karaṇīyaṃ hoti, roge asati na
bhesajjena karaṇīyaṃ hotī"ti.</p>
<hr>

<p><span class="parno">14</span><a class="wp" id="wp14"></a>
<a id="p_10M_610" class="ms"></a>
"Evameva kho ahaṃ, māgaṇḍiya, pubbe agāriyabhūto samāno pañcahi kāmaguṇehi
samappito samangībhūto paricāresiṃ, cakkhuviññeyyehi rūpehi iṭṭhehi kantehi
manāpehi piyarūpehi kāmūpasaṃhitehi rajanīyehi, sotaviññeyyehi saddehi … pe  …
ghānaviññeyyehi gandhehi … jivhāviññeyyehi rasehi … kāyaviññeyyehi phoṭṭhabbehi
iṭṭhehi kantehi manāpehi piyarūpehi kāmūpasaṃhitehi rajanīyehi. So aparena
samayena kāmānaṃyeva samudayañca atthangamañca assādañca ādīnavañca
nissaraṇañca yathābhūtaṃ viditvā kāmataṇhaṃ pahāya kāmapariḷāhaṃ paṭivinodetvā
vigatapipāso ajjhattaṃ vūpasantacitto viharāmi. So aññe satte passāmi kāmesu
avītarāge kāmataṇhāhi khajjamāne kāmapariḷāhena pariḍayhamāne kāme paṭisevante.
So tesaṃ na pihemi, na tattha abhiramāmi. Taṃ kissa hetu? Yāhayaṃ, māgaṇḍiya,
rati, aññatreva kāmehi aññatra akusalehi dhammehi—api dibbaṃ sukhaṃ
samadhigayha tiṭṭhati—tāya ratiyā ramamāno hīnassa na pihemi, na tattha
abhiramāmi.</p>
<hr>

<p><span class="parno">15</span><a class="wp" id="wp15"></a>
<a class="pts1" id="pts1.507"></a>
<a id="p_10M_611" class="ms"></a>
<a class="msdiv" id="msdiv_214"></a>
Seyyathāpi, māgaṇḍiya, kuṭṭhī puriso arugatto pakkagatto kimīhi khajjamāno
nakhehi vaṇamukhāni vippatacchamāno angārakāsuyā kāyaṃ paritāpeyya. Tassa
mittāmaccā ñātisālohitā bhisakkaṃ sallakattaṃ upaṭṭhāpeyyuṃ. Tassa so bhisakko
sallakatto bhesajjaṃ kareyya. So taṃ bhesajjaṃ āgamma kuṭṭhehi parimucceyya,
arogo assa sukhī serī sayaṃvasī yena kāmaṃ gamo. Tamenaṃ dve balavanto purisā
nānābāhāsu gahetvā angārakāsuṃ upakaḍḍheyyuṃ.</p>

<p><span class="parno">16</span>
<a id="p_10M_612" class="ms"></a>
Taṃ kiṃ maññasi, māgaṇḍiya, api nu so puriso iti citiceva kāyaṃ sannāmeyyā"ti?
"Evaṃ, bho gotama. Taṃ kissa hetu? Asu hi, bho gotama, aggi dukkhasamphasso
ceva mahābhitāpo ca mahāpariḷāho cā"ti.</p>

<p><span class="parno">17</span>
<a id="p_10M_613" class="ms"></a>
"Taṃ kiṃ maññasi, māgaṇḍiya, idāneva nu kho so aggi dukkhasamphasso ceva
mahābhitāpo ca mahāpariḷāho ca udāhu pubbepi so aggi dukkhasamphasso ceva
mahābhitāpo ca mahāpariḷāho cā"ti? "Idāni ceva, bho gotama, so aggi
dukkhasamphasso ceva mahābhitāpo ca mahāpariḷāho ca, pubbepi so aggi
dukkhasamphasso ceva mahābhitāpo ca mahāpariḷāho ca. Asu <span class="var" title="asu hi ca (bj, pts1)" id="note272">ca</span>, bho gotama, kuṭṭhī
puriso arugatto pakkagatto kimīhi khajjamāno nakhehi vaṇamukhāni
vippatacchamāno upahatindriyo dukkhasamphasseyeva aggismiṃ sukhamiti
viparītasaññaṃ paccalatthā"ti.</p>
<hr>

<p><span class="parno">18</span><a class="wp" id="wp16"></a>
<a id="p_10M_614" class="ms"></a>
"Evameva kho, māgaṇḍiya, atītampi addhānaṃ kāmā dukkhasamphassā ceva
mahābhitāpā ca mahāpariḷāhā ca, anāgatampi addhānaṃ kāmā dukkhasamphassā ceva
mahābhitāpā ca mahāpariḷāhā ca, etarahipi paccuppannaṃ addhānaṃ kāmā
dukkhasamphassā ceva mahābhitāpā ca mahāpariḷāhā ca. Ime ca, māgaṇḍiya, sattā
kāmesu avītarāgā kāmataṇhāhi khajjamānā kāmapariḷāhena pariḍayhamānā
upahatindriyā dukkhasamphassesuyeva kāmesu sukhamiti viparītasaññaṃ
paccalatthuṃ.</p>
<hr>

<p><span class="parno">19</span><a class="wp" id="wp17"></a>
<a class="pts1" id="pts1.508"></a>
<a id="p_10M_615" class="ms"></a>
<a class="msdiv" id="msdiv_215"></a>
Seyyathāpi, māgaṇḍiya, kuṭṭhī puriso arugatto pakkagatto kimīhi khajjamāno
nakhehi vaṇamukhāni vippatacchamāno angārakāsuyā kāyaṃ paritāpeti. Yathā yathā
kho, māgaṇḍiya, asu kuṭṭhī puriso arugatto pakkagatto kimīhi khajjamāno nakhehi
vaṇamukhāni vippatacchamāno angārakāsuyā kāyaṃ paritāpeti <span class="var" title="tathā tathā tasseva (s1-3, km, mr)" id="note273">tathā tathāssa</span> tāni
vaṇamukhāni asucitarāni ceva honti duggandhatarāni ca pūtikatarāni ca, hoti
ceva kāci sātamattā assādamattā—yadidaṃ vaṇamukhānaṃ kaṇḍūvanahetu; evameva
kho, māgaṇḍiya, sattā kāmesu avītarāgā kāmataṇhāhi khajjamānā kāmapariḷāhena ca
pariḍayhamānā kāme paṭisevanti. Yathā yathā kho, māgaṇḍiya, sattā kāmesu
avītarāgā kāmataṇhāhi khajjamānā kāmapariḷāhena ca pariḍayhamānā kāme
paṭisevanti tathā tathā tesaṃ tesaṃ sattānaṃ kāmataṇhā ceva pavaḍḍhati,
kāmapariḷāhena ca pariḍayhanti, hoti ceva sātamattā assādamattā—yadidaṃ
pañcakāmaguṇe paṭicca.</p>

<p><span class="parno">20</span><a class="wp" id="wp18"></a>
<a id="p_10M_616" class="ms"></a>
Taṃ kiṃ maññasi, māgaṇḍiya, api nu te diṭṭho vā suto vā rājā vā rājamahāmatto
vā pañcahi kāmaguṇehi samappito samangībhūto paricārayamāno kāmataṇhaṃ appahāya
kāmapariḷāhaṃ appaṭivinodetvā vigatapipāso ajjhattaṃ vūpasantacitto vihāsi vā
viharati vā viharissati vā"ti? "No hidaṃ, bho gotama".</p>
<hr>

<p><span class="parno">21</span>
<a id="p_10M_617" class="ms"></a>
"Sādhu, māgaṇḍiya. Mayāpi kho etaṃ, māgaṇḍiya, neva diṭṭhaṃ na sutaṃ rājā vā
rājamahāmatto vā pañcahi kāmaguṇehi samappito samangībhūto paricārayamāno
kāmataṇhaṃ appahāya kāmapariḷāhaṃ appaṭivinodetvā vigatapipāso ajjhattaṃ
vūpasantacitto vihāsi vā viharati vā viharissati vā. Atha kho, māgaṇḍiya, ye hi
keci samaṇā vā brāhmaṇā vā vigatapipāsā ajjhattaṃ vūpasantacittā vihāsuṃ vā
viharanti vā viharissanti vā sabbe te kāmānaṃyeva samudayañca atthangamañca
assādañca ādīnavañca nissaraṇañca yathābhūtaṃ viditvā kāmataṇhaṃ pahāya
kāmapariḷāhaṃ paṭivinodetvā vigatapipāsā ajjhattaṃ vūpasantacittā vihāsuṃ vā
viharanti vā viharissanti vā"ti. <a class="wp" id="wp19"></a>Atha kho bhagavā tāyaṃ velāyaṃ imaṃ udānaṃ
udānesi: </p>
<blockquote>

<p><span class="parno">22</span>
<a id="p_10M_618" class="ms"></a>
"Ārogyaparamā lābhā,<br>
nibbānaṃ paramaṃ sukhaṃ;<br>
Aṭṭhangiko ca maggānaṃ,<br>
khemaṃ amatagāminan"ti.
</p>
</blockquote>
<hr>

<p><span class="parno">23</span>
<a class="pts1" id="pts1.509"></a>
<a id="p_10M_619" class="ms"></a>
<a class="msdiv" id="msdiv_216"></a>
Evaṃ vutte, māgaṇḍiyo paribbājako bhagavantaṃ etadavoca: "acchariyaṃ, bho
gotama, abbhutaṃ, bho gotama. Yāva subhāsitañcidaṃ bhotā gotamena:
‘ārogyaparamā lābhā, nibbānaṃ paramaṃ sukhan’ti. Mayāpi kho etaṃ, bho gotama,
sutaṃ pubbakānaṃ paribbājakānaṃ ācariyapācariyānaṃ bhāsamānānaṃ: ‘ārogyaparamā
lābhā, nibbānaṃ paramaṃ sukhan’ti; tayidaṃ, bho gotama, sametī"ti. "Yaṃ pana te
etaṃ, māgaṇḍiya, sutaṃ pubbakānaṃ paribbājakānaṃ ācariyapācariyānaṃ
bhāsamānānaṃ: ‘ārogyaparamā lābhā, nibbānaṃ paramaṃ sukhan’ti, katamaṃ taṃ
ārogyaṃ, katamaṃ taṃ nibbānan"ti? Evaṃ vutte, māgaṇḍiyo paribbājako sakāneva
sudaṃ gattāni pāṇinā anomajjati: "idantaṃ, bho gotama, ārogyaṃ, idantaṃ
nibbānaṃ. Ahañhi, bho gotama, etarahi arogo sukhī, na maṃ kiñci ābādhatī"ti.</p>

<p><span class="parno">24</span><a class="wp" id="wp20"></a>
<a id="p_10M_620" class="ms"></a>
<a class="msdiv" id="msdiv_217"></a>
"Seyyathāpi, māgaṇḍiya, jaccandho puriso; so na passeyya kaṇhasukkāni rūpāni,
na passeyya nīlakāni rūpāni, na passeyya pītakāni rūpāni, na passeyya
lohitakāni rūpāni, na passeyya <span class="var" title="mañjeṭṭhakāni (bj, mr) | mañjeṭṭhikāni (s1-3, km, pts1)" id="note274">mañjiṭṭhakāni</span> rūpāni, na passeyya samavisamaṃ,
na passeyya tārakarūpāni, na passeyya candimasūriye. So suṇeyya cakkhumato
bhāsamānassa: ‘chekaṃ vata, bho, odātaṃ vatthaṃ abhirūpaṃ nimmalaṃ sucī’ti. So
odātapariyesanaṃ careyya. Tamenaṃ aññataro puriso <span class="var" title="telamasikatena sāhuḷacīvarena (bj, s1-3, km, pts1)" id="note275">telamalikatena sāhuḷicīrena</span>
vañceyya: ‘idaṃ te, ambho purisa, odātaṃ vatthaṃ abhirūpaṃ nimmalaṃ sucī’ti. So
taṃ paṭiggaṇheyya, paṭiggahetvā pārupeyya, pārupetvā attamano attamanavācaṃ
nicchāreyya: ‘chekaṃ vata, bho, odātaṃ vatthaṃ abhirūpaṃ nimmalaṃ sucī’ti.</p>

<p><span class="parno">25</span>
<a class="pts1" id="pts1.510"></a>
<a id="p_10M_621" class="ms"></a>
Taṃ kiṃ maññasi, māgaṇḍiya, api nu so jaccandho puriso jānanto passanto amuṃ
telamalikataṃ sāhuḷicīraṃ paṭiggaṇheyya, paṭiggahetvā pārupeyya, pārupetvā
attamano attamanavācaṃ nicchāreyya: ‘chekaṃ vata, bho, odātaṃ vatthaṃ abhirūpaṃ
nimmalaṃ sucī’ti udāhu cakkhumato saddhāyā"ti? "Ajānanto hi, bho gotama,
apassanto so jaccandho puriso amuṃ telamalikataṃ sāhuḷicīraṃ paṭiggaṇheyya,
paṭiggahetvā pārupeyya, pārupetvā attamano attamanavācaṃ nicchāreyya: ‘chekaṃ
vata, bho, odātaṃ vatthaṃ abhirūpaṃ nimmalaṃ sucī’ti, cakkhumato saddhāyā"ti.
<a class="wp" id="wp21"></a>"Evameva kho, māgaṇḍiya, aññatitthiyā paribbājakā andhā acakkhukā ajānantā
ārogyaṃ, apassantā nibbānaṃ, atha ca panimaṃ gāthaṃ bhāsanti: ‘ārogyaparamā
lābhā, nibbānaṃ paramaṃ sukhan’ti. Pubbakehesā, māgaṇḍiya, arahantehi
sammāsambuddhehi gāthā bhāsitā: </p>
<blockquote>

<p><span class="parno">26</span>
<a id="p_10M_622" class="ms"></a>
‘Ārogyaparamā lābhā,<br>
nibbānaṃ paramaṃ sukhaṃ;<br>
Aṭṭhangiko ca maggānaṃ,<br>
khemaṃ amatagāminan’ti.
</p>
</blockquote>
<hr>

<p><span class="parno">27</span>
<a id="p_10M_623" class="ms"></a>
<a class="msdiv" id="msdiv_218"></a>
Sā etarahi anupubbena <span class="var" title="puthujjanagatā (bj, pts1)" id="note276">puthujjanagāthā</span>. Ayaṃ kho pana, māgaṇḍiya, kāyo rogabhūto
gaṇḍabhūto sallabhūto aghabhūto ābādhabhūto, so tvaṃ imaṃ kāyaṃ rogabhūtaṃ
gaṇḍabhūtaṃ sallabhūtaṃ aghabhūtaṃ ābādhabhūtaṃ: ‘idantaṃ, bho gotama, ārogyaṃ,
idantaṃ nibbānan’ti vadesi. Tañhi te, māgaṇḍiya, ariyaṃ cakkhuṃ natthi yena
tvaṃ ariyena cakkhunā ārogyaṃ jāneyyāsi, nibbānaṃ passeyyāsī"ti. <a class="wp" id="wp22"></a>"Evaṃ pasanno
ahaṃ bhoto gotamassa. Pahoti me bhavaṃ gotamo tathā dhammaṃ desetuṃ yathāhaṃ
ārogyaṃ jāneyyaṃ, nibbānaṃ passeyyan"ti.</p>
<hr>

<p><span class="parno">28</span>
<a id="p_10M_624" class="ms"></a>
<a class="msdiv" id="msdiv_219"></a>
"Seyyathāpi, māgaṇḍiya, jaccandho puriso; so na passeyya kaṇhasukkāni rūpāni,
na passeyya nīlakāni rūpāni, na passeyya pītakāni rūpāni, na passeyya
lohitakāni rūpāni, na passeyya mañjiṭṭhakāni rūpāni, na passeyya samavisamaṃ,
na passeyya tārakarūpāni, na passeyya candimasūriye. Tassa mittāmaccā
ñātisālohitā bhisakkaṃ sallakattaṃ upaṭṭhāpeyyuṃ. Tassa so bhisakko sallakatto
bhesajjaṃ kareyya. So taṃ bhesajjaṃ āgamma na cakkhūni uppādeyya, na cakkhūni
visodheyya. Taṃ kiṃ maññasi, māgaṇḍiya, nanu so vejjo yāvadeva kilamathassa
vighātassa bhāgī assā"ti? "Evaṃ, bho gotama".</p>

<p><span class="parno">29</span>
<a class="pts1" id="pts1.511"></a>
<a id="p_10M_625" class="ms"></a>
"Evameva kho, māgaṇḍiya, ahañce te dhammaṃ deseyyaṃ: ‘idantaṃ ārogyaṃ, idantaṃ
nibbānan’ti, so tvaṃ ārogyaṃ na jāneyyāsi, nibbānaṃ na passeyyāsi. So mamassa
kilamatho, sā mamassa vihesā"ti. "Evaṃ pasanno ahaṃ bhoto gotamassa. <a class="wp" id="wp23"></a>Pahoti me
bhavaṃ gotamo tathā dhammaṃ desetuṃ yathāhaṃ ārogyaṃ jāneyyaṃ, nibbānaṃ
passeyyan"ti.</p>
<hr>

<p><span class="parno">30</span>
<a class="pts1" id="pts1.512"></a>
<a id="p_10M_626" class="ms"></a>
<a class="msdiv" id="msdiv_220"></a>
"Seyyathāpi, māgaṇḍiya, jaccandho puriso; so na passeyya kaṇhasukkāni rūpāni,
na passeyya nīlakāni rūpāni, na passeyya pītakāni rūpāni, na passeyya
lohitakāni rūpāni, na passeyya mañjiṭṭhakāni rūpāni, na passeyya samavisamaṃ,
na passeyya tārakarūpāni, na passeyya candimasūriye. So suṇeyya cakkhumato
bhāsamānassa: ‘chekaṃ vata, bho, odātaṃ vatthaṃ abhirūpaṃ nimmalaṃ sucī’ti. So
odātapariyesanaṃ careyya. Tamenaṃ aññataro puriso telamalikatena sāhuḷicīrena
vañceyya: ‘idaṃ te, ambho purisa, odātaṃ vatthaṃ abhirūpaṃ nimmalaṃ sucī’ti. So
taṃ paṭiggaṇheyya, paṭiggahetvā pārupeyya. Tassa mittāmaccā ñātisālohitā
bhisakkaṃ sallakattaṃ upaṭṭhāpeyyuṃ. Tassa so bhisakko sallakatto bhesajjaṃ
kareyya—uddhaṃvirecanaṃ adhovirecanaṃ añjanaṃ paccañjanaṃ natthukammaṃ. So
taṃ bhesajjaṃ āgamma cakkhūni uppādeyya, cakkhūni visodheyya. Tassa saha
cakkhuppādā yo amusmiṃ telamalikate sāhuḷicīre chandarāgo so pahīyetha. Tañca
naṃ purisaṃ amittatopi daheyya, paccatthikatopi daheyya, api ca jīvitā
voropetabbaṃ maññeyya: ‘dīgharattaṃ vata, bho, ahaṃ iminā purisena
telamalikatena sāhuḷicīrena nikato vañcito paluddho—idaṃ te, ambho purisa,
odātaṃ vatthaṃ abhirūpaṃ nimmalaṃ sucī’ti. <a class="wp" id="wp24"></a> kho, māgaṇḍiya, ahañce te
dhammaṃ deseyyaṃ: ‘idantaṃ ārogyaṃ, idantaṃ nibbānan’ti. So tvaṃ ārogyaṃ
jāneyyāsi, nibbānaṃ passeyyāsi. Tassa te saha cakkhuppādā yo
pañcasupādānakkhandhesu chandarāgo so pahīyetha; api ca te evamassa:
‘dīgharattaṃ vata bho ahaṃ iminā cittena nikato vañcito paluddho. Ahañhi
rūpaṃyeva upādiyamāno upādiyiṃ, vedanaṃyeva upādiyamāno upādiyiṃ, saññaṃyeva
upādiyamāno upādiyiṃ, sankhāreyeva upādiyamāno upādiyiṃ, viññāṇaṃyeva
upādiyamāno upādiyiṃ. Tassa me upādānapaccayā bhavo, bhavapaccayā jāti,
jātipaccayā jarāmaraṇaṃ sokaparidevadukkhadomanassupāyāsā sambhavanti;
evametassa kevalassa dukkhakkhandhassa samudayo hotī’"ti. "Evaṃ pasanno ahaṃ
bhoto gotamassa. <a class="wp" id="wp25"></a>Pahoti me bhavaṃ gotamo tathā dhammaṃ desetuṃ yathāhaṃ imamhā
āsanā anandho vuṭṭhaheyyan"ti.</p>

<p><span class="parno">31</span>
<a id="p_10M_627" class="ms"></a>
<a class="msdiv" id="msdiv_221"></a>
"Tena hi tvaṃ, māgaṇḍiya, sappurise bhajeyyāsi. Yato kho tvaṃ, māgaṇḍiya,
sappurise bhajissasi tato tvaṃ, māgaṇḍiya, saddhammaṃ sossasi; yato kho tvaṃ,
māgaṇḍiya, saddhammaṃ sossasi tato tvaṃ, māgaṇḍiya, dhammānudhammaṃ
paṭipajjissasi; yato kho tvaṃ, māgaṇḍiya, dhammānudhammaṃ paṭipajjissasi tato
tvaṃ, māgaṇḍiya, sāmaṃyeva ñassasi, sāmaṃ dakkhissasi—ime rogā gaṇḍā sallā;
idha rogā gaṇḍā sallā aparisesā nirujjhanti. Tassa me upādānanirodhā
bhavanirodho, bhavanirodhā jātinirodho, jātinirodhā jarāmaraṇaṃ
sokaparidevadukkhadomanassupāyāsā nirujjhanti; evametassa kevalassa
dukkhakkhandhassa nirodho hotī"ti.</p>

<p><span class="parno">32</span><a class="wp" id="wp26"></a>
<a class="pts1" id="pts1.513"></a>
<a id="p_10M_628" class="ms"></a>
<a class="msdiv" id="msdiv_222"></a>
Evaṃ vutte, māgaṇḍiyo paribbājako bhagavantaṃ etadavoca: "abhikkantaṃ, bho
gotama, abhikkantaṃ, bho gotama. Seyyathāpi, bho gotama, nikkujjitaṃ vā
ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre
vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā
gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ
gacchāmi dhammañca bhikkhusanghañca. Labheyyāhaṃ bhoto gotamassa santike
pabbajjaṃ, labheyyaṃ upasampadan"ti. <a class="wp" id="wp27"></a>"Yo kho, māgaṇḍiya, aññatitthiyapubbo
imasmiṃ dhammavinaye ākankhati pabbajjaṃ, ākankhati upasampadaṃ, so cattāro
māse parivasati; catunnaṃ māsānaṃ accayena āraddhacittā bhikkhū pabbājenti,
upasampādenti bhikkhubhāvāya. Api ca mettha puggalavemattatā viditā"ti. "Sace,
bhante, aññatitthiyapubbā imasmiṃ dhammavinaye ākankhantā pabbajjaṃ, ākankhantā
upasampadaṃ cattāro māse parivasanti, catunnaṃ māsānaṃ accayena āraddhacittā
bhikkhū pabbājenti upasampādenti bhikkhubhāvāya; ahaṃ cattāri vassāni
parivasissāmi, catunnaṃ vassānaṃ accayena āraddhacittā bhikkhū pabbājentu,
upasampādentu bhikkhubhāvāyā"ti.</p>

<p><span class="parno">33</span><a class="wp" id="wp28"></a>
<a id="p_10M_629" class="ms"></a>
Alattha kho māgaṇḍiyo paribbājako bhagavato santike pabbajjaṃ, alattha
upasampadaṃ. Acirūpasampanno kho panāyasmā māgaṇḍiyo eko vūpakaṭṭho appamatto
ātāpī pahitatto viharanto nacirasseva—yassatthāya kulaputtā sammadeva
agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva
dhamme sayaṃ abhiññā sacchikatvā upasampajja vihāsi. "Khīṇā jāti, vusitaṃ
brahmacariyaṃ, kataṃ karaṇīyaṃ, nāparaṃ itthattāyā"ti abbhaññāsi. Aññataro kho
panāyasmā māgaṇḍiyo arahataṃ ahosīti.</p>
<p class="endsection">Māgaṇḍiyasuttaṃ niṭṭhitaṃ pañcamaṃ.</p>
</div>
</section>
<div id="nextprev"><a id="previous-sutta" href="./mn74.html"></a><a id="next-sutta" href="./mn76.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN75: Māgaṇḍiyasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
