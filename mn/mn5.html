<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 5</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN5: Anangaṇa Sutta - Without Blemishes</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_123" class="ms"></a>
<a class="msdiv" id="msdiv_57"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho āyasmā sāriputto bhikkhū āmantesi: "āvuso bhikkhave"ti. "Āvuso"ti kho
te bhikkhū āyasmato sāriputtassa paccassosuṃ. Āyasmā sāriputto etadavoca: </p>

<p><span class="parno">2</span><a class="wp" id="wp2"></a>
<a class="pts1" id="pts1.25"></a>
<a id="p_9M_124" class="ms"></a>
"Cattārome, āvuso, puggalā santo saṃvijjamānā lokasmiṃ. Katame cattāro?
Idhāvuso, ekacco puggalo sāngaṇova samāno ‘atthi me ajjhattaṃ angaṇan’ti
yathābhūtaṃ nappajānāti. Idha panāvuso, ekacco puggalo sāngaṇova samāno ‘atthi
me ajjhattaṃ angaṇan’ti yathābhūtaṃ pajānāti. Idhāvuso, ekacco puggalo
anangaṇova samāno ‘natthi me ajjhattaṃ angaṇan’ti yathābhūtaṃ nappajānāti. Idha
panāvuso, ekacco puggalo anangaṇova samāno ‘natthi me ajjhattaṃ angaṇan’ti
yathābhūtaṃ pajānāti. Tatrāvuso, yvāyaṃ puggalo sāngaṇova samāno ‘atthi me
ajjhattaṃ angaṇan’ti yathābhūtaṃ nappajānāti, ayaṃ imesaṃ dvinnaṃ puggalānaṃ
sāngaṇānaṃyeva sataṃ hīnapuriso akkhāyati. Tatrāvuso, yvāyaṃ puggalo sāngaṇova
samāno ‘atthi me ajjhattaṃ angaṇan’ti yathābhūtaṃ pajānāti, ayaṃ imesaṃ dvinnaṃ
puggalānaṃ sāngaṇānaṃyeva sataṃ seṭṭhapuriso akkhāyati. Tatrāvuso, yvāyaṃ
puggalo anangaṇova samāno ‘natthi me ajjhattaṃ angaṇan’ti yathābhūtaṃ
nappajānāti, ayaṃ imesaṃ dvinnaṃ puggalānaṃ anangaṇānaṃyeva sataṃ hīnapuriso
akkhāyati. Tatrāvuso, yvāyaṃ puggalo anangaṇova samāno ‘natthi me ajjhattaṃ
angaṇan’ti yathābhūtaṃ pajānāti, ayaṃ imesaṃ dvinnaṃ puggalānaṃ anangaṇānaṃyeva
sataṃ seṭṭhapuriso akkhāyatī"ti.</p>
<hr>

<p><span class="parno">3</span><a class="wp" id="wp3"></a>
<a id="p_9M_125" class="ms"></a>
<a class="msdiv" id="msdiv_58"></a>
Evaṃ vutte, āyasmā mahāmoggallāno āyasmantaṃ sāriputtaṃ etadavoca: </p>

<p><span class="parno">4</span>
<a id="p_9M_126" class="ms"></a>
"Ko nu kho, āvuso sāriputta, hetu ko paccayo yenimesaṃ dvinnaṃ puggalānaṃ
sāngaṇānaṃyeva sataṃ eko hīnapuriso akkhāyati, eko seṭṭhapuriso akkhāyati? Ko
panāvuso sāriputta, hetu ko paccayo yenimesaṃ dvinnaṃ puggalānaṃ
anangaṇānaṃyeva sataṃ eko hīnapuriso akkhāyati, eko seṭṭhapuriso akkhāyatī"ti?</p>

<p><span class="parno">5</span><a class="wp" id="wp4"></a>
<a id="p_9M_127" class="ms"></a>
<a class="msdiv" id="msdiv_59"></a>
"Tatrāvuso, yvāyaṃ puggalo sāngaṇova samāno ‘atthi me ajjhattaṃ angaṇan’ti
yathābhūtaṃ nappajānāti, tassetaṃ pāṭikankhaṃ—na chandaṃ janessati na
vāyamissati na vīriyaṃ ārabhissati tassangaṇassa pahānāya; so sarāgo sadoso
samoho sāngaṇo saṃkiliṭṭhacitto kālaṃ karissati. Seyyathāpi, āvuso, kaṃsapāti
ābhatā āpaṇā vā kammārakulā vā rajena ca malena ca pariyonaddhā. Tamenaṃ sāmikā
na ceva paribhuñjeyyuṃ na ca <span class="var" title="pariyodāpeyyuṃ (?)" id="note41">pariyodapeyyuṃ</span>, rajāpathe ca naṃ nikkhipeyyuṃ.
Evañhi sā, āvuso, kaṃsapāti aparena samayena saṃkiliṭṭhatarā assa
malaggahitā"ti? "Evamāvuso"ti. "Evameva kho, āvuso, yvāyaṃ puggalo sāngaṇova
samāno ‘atthi me ajjhattaṃ angaṇan’ti yathābhūtaṃ nappajānāti, tassetaṃ
pāṭikankhaṃ—na chandaṃ janessati na vāyamissati na vīriyaṃ ārabhissati
tassangaṇassa pahānāya; so sarāgo sadoso samoho sāngaṇo saṃkiliṭṭhacitto kālaṃ
karissati.</p>

<p><span class="parno">6</span><a class="wp" id="wp5"></a>
<a class="pts1" id="pts1.26"></a>
<a id="p_9M_128" class="ms"></a>
Tatrāvuso, yvāyaṃ puggalo sāngaṇova samāno ‘atthi me ajjhattaṃ angaṇan’ti
yathābhūtaṃ pajānāti, tassetaṃ pāṭikankhaṃ—chandaṃ janessati vāyamissati
vīriyaṃ ārabhissati tassangaṇassa pahānāya; so arāgo adoso amoho anangaṇo
asankiliṭṭhacitto kālaṃ karissati. Seyyathāpi, āvuso, kaṃsapāti ābhatā āpaṇā vā
kammārakulā vā rajena ca malena ca pariyonaddhā. Tamenaṃ sāmikā
paribhuñjeyyuñceva pariyodapeyyuñca, na ca naṃ rajāpathe nikkhipeyyuṃ. Evañhi
sā, āvuso, kaṃsapāti aparena samayena parisuddhatarā assa pariyodātā"ti?
"Evamāvuso"ti. "Evameva kho, āvuso, yvāyaṃ puggalo sāngaṇova samāno ‘atthi me
ajjhattaṃ angaṇan’ti yathābhūtaṃ pajānāti, tassetaṃ pāṭikankhaṃ—chandaṃ
janessati vāyamissati vīriyaṃ ārabhissati tassangaṇassa pahānāya; so arāgo
adoso amoho anangaṇo asankiliṭṭhacitto kālaṃ karissati.</p>

<p><span class="parno">7</span><a class="wp" id="wp6"></a>
<a id="p_9M_129" class="ms"></a>
Tatrāvuso, yvāyaṃ puggalo anangaṇova samāno ‘natthi me ajjhattaṃ angaṇan’ti
yathābhūtaṃ nappajānāti, tassetaṃ pāṭikankhaṃ—subhanimittaṃ manasi karissati,
tassa subhanimittassa manasikārā rāgo cittaṃ anuddhaṃsessati; so sarāgo sadoso
samoho sāngaṇo sankiliṭṭhacitto kālaṃ karissati. Seyyathāpi, āvuso, kaṃsapāti
ābhatā āpaṇā vā kammārakulā vā parisuddhā pariyodātā. Tamenaṃ sāmikā na ceva
paribhuñjeyyuṃ na ca pariyodapeyyuṃ, rajāpathe ca naṃ nikkhipeyyuṃ. Evañhi sā,
āvuso, kaṃsapāti aparena samayena sankiliṭṭhatarā assa malaggahitā"ti?
"Evamāvuso"ti. "Evameva kho, āvuso, yvāyaṃ puggalo anangaṇova samāno ‘natthi me
ajjhattaṃ angaṇan’ti yathābhūtaṃ nappajānāti, tassetaṃ pāṭikankhaṃ—
subhanimittaṃ manasi karissati, tassa subhanimittassa manasikārā rāgo cittaṃ
anuddhaṃsessati; so sarāgo sadoso samoho sāngaṇo sankiliṭṭhacitto kālaṃ
karissati.</p>

<p><span class="parno">8</span><a class="wp" id="wp7"></a>
<a id="p_9M_130" class="ms"></a>
Tatrāvuso, yvāyaṃ puggalo anangaṇova samāno ‘natthi me ajjhattaṃ angaṇan’ti
yathābhūtaṃ pajānāti, tassetaṃ pāṭikankhaṃ—subhanimittaṃ na manasi karissati,
tassa subhanimittassa amanasikārā rāgo cittaṃ nānuddhaṃsessati; so arāgo adoso
amoho anangaṇo asankiliṭṭhacitto kālaṃ karissati. Seyyathāpi, āvuso, kaṃsapāti
ābhatā āpaṇā vā kammārakulā vā parisuddhā pariyodātā. Tamenaṃ sāmikā
paribhuñjeyyuñceva pariyodapeyyuñca, na ca naṃ rajāpathe nikkhipeyyuṃ. Evañhi
sā, āvuso, kaṃsapāti aparena samayena parisuddhatarā assa pariyodātā"ti?
"Evamāvuso"ti. "Evameva kho, āvuso, yvāyaṃ puggalo anangaṇova samāno ‘natthi me
ajjhattaṃ angaṇan’ti yathābhūtaṃ pajānāti, tassetaṃ pāṭikankhaṃ—subhanimittaṃ
na manasi karissati, tassa subhanimittassa amanasikārā rāgo cittaṃ
nānuddhaṃsessati; so arāgo adoso amoho anangaṇo asankiliṭṭhacitto kālaṃ
karissati.</p>

<p><span class="parno">9</span><a class="wp" id="wp8"></a>
<a class="pts1" id="pts1.27"></a>
<a id="p_9M_131" class="ms"></a>
Ayaṃ kho, āvuso moggallāna, hetu ayaṃ paccayo yenimesaṃ dvinnaṃ puggalānaṃ
sāngaṇānaṃyeva sataṃ eko hīnapuriso akkhāyati, eko seṭṭhapuriso akkhāyati. Ayaṃ
panāvuso moggallāna, hetu ayaṃ paccayo yenimesaṃ dvinnaṃ puggalānaṃ
anangaṇānaṃyeva sataṃ eko hīnapuriso akkhāyati, eko seṭṭhapuriso akkhāyatī"ti.</p>

<p><span class="parno">10</span><a class="wp" id="wp9"></a>
<a id="p_9M_132" class="ms"></a>
<a class="msdiv" id="msdiv_60"></a>
"Angaṇaṃ angaṇanti, āvuso, vuccati. Kissa nu kho etaṃ, āvuso, adhivacanaṃ
yadidaṃ angaṇan"ti? "Pāpakānaṃ kho etaṃ, āvuso, akusalānaṃ icchāvacarānaṃ
adhivacanaṃ, yadidaṃ angaṇan"ti.</p>

<p><span class="parno">11</span><a class="wp" id="wp10"></a>
<a id="p_9M_133" class="ms"></a>
"Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘āpattiñca vata āpanno assaṃ, na ca maṃ bhikkhū jāneyyuṃ āpattiṃ
āpanno’ti. Ṭhānaṃ kho panetaṃ, āvuso, vijjati yaṃ taṃ bhikkhuṃ bhikkhū
jāneyyuṃ: ‘āpattiṃ āpanno’ti. ‘Jānanti maṃ bhikkhū āpattiṃ āpanno’ti—iti so
kupito hoti appatīto. Yo ceva kho, āvuso, kopo yo ca appaccayo—ubhayametaṃ
angaṇaṃ.</p>

<p><span class="parno">12</span><a class="wp" id="wp11"></a>
<a id="p_9M_134" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘āpattiñca vata āpanno assaṃ, anuraho maṃ bhikkhū codeyyuṃ, no
sanghamajjhe’ti. Ṭhānaṃ kho panetaṃ, āvuso, vijjati yaṃ taṃ bhikkhuṃ bhikkhū
sanghamajjhe codeyyuṃ, no anuraho. ‘Sanghamajjhe maṃ bhikkhū codenti, no
anuraho’ti—iti so kupito hoti appatīto. Yo ceva kho, āvuso, kopo yo ca
appaccayo—ubhayametaṃ angaṇaṃ.</p>

<p><span class="parno">13</span><a class="wp" id="wp12"></a>
<a id="p_9M_135" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘āpattiñca vata āpanno assaṃ, sappaṭipuggalo maṃ codeyya, no
appaṭipuggalo’ti. Ṭhānaṃ kho panetaṃ, āvuso, vijjati yaṃ taṃ bhikkhuṃ
appaṭipuggalo codeyya, no sappaṭipuggalo. ‘Appaṭipuggalo maṃ codeti, no
sappaṭipuggalo’ti—iti so kupito hoti appatīto. Yo ceva kho, āvuso, kopo yo ca
appaccayo—ubhayametaṃ angaṇaṃ.</p>
<hr>

<p><span class="parno">14</span><a class="wp" id="wp13"></a>
<a class="pts1" id="pts1.28"></a>
<a id="p_9M_136" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata mameva satthā paṭipucchitvā paṭipucchitvā bhikkhūnaṃ
dhammaṃ deseyya, na aññaṃ bhikkhuṃ satthā paṭipucchitvā paṭipucchitvā
bhikkhūnaṃ dhammaṃ deseyyā’ti. Ṭhānaṃ kho panetaṃ, āvuso, vijjati yaṃ aññaṃ
bhikkhuṃ satthā paṭipucchitvā paṭipucchitvā bhikkhūnaṃ dhammaṃ deseyya, na taṃ
bhikkhuṃ satthā paṭipucchitvā paṭipucchitvā bhikkhūnaṃ dhammaṃ deseyya. ‘Aññaṃ
bhikkhuṃ satthā paṭipucchitvā paṭipucchitvā bhikkhūnaṃ dhammaṃ deseti, na maṃ
satthā paṭipucchitvā paṭipucchitvā bhikkhūnaṃ dhammaṃ desetī’ti—iti so kupito
hoti appatīto. Yo ceva kho, āvuso, kopo yo ca appaccayo—ubhayametaṃ angaṇaṃ.</p>
<hr>

<p><span class="parno">15</span><a class="wp" id="wp14"></a>
<a id="p_9M_137" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata mameva bhikkhū purakkhatvā purakkhatvā gāmaṃ bhattāya
paviseyyuṃ, na aññaṃ bhikkhuṃ bhikkhū purakkhatvā purakkhatvā gāmaṃ bhattāya
paviseyyun’ti. Ṭhānaṃ kho panetaṃ, āvuso, vijjati yaṃ aññaṃ bhikkhuṃ bhikkhū
purakkhatvā purakkhatvā gāmaṃ bhattāya paviseyyuṃ, na taṃ bhikkhuṃ bhikkhū
purakkhatvā purakkhatvā gāmaṃ bhattāya paviseyyuṃ. ‘Aññaṃ bhikkhuṃ bhikkhū
purakkhatvā purakkhatvā gāmaṃ bhattāya pavisanti, na maṃ bhikkhū purakkhatvā
purakkhatvā gāmaṃ bhattāya pavisantī’ti—iti so kupito hoti appatīto. Yo ceva
kho, āvuso, kopo yo ca appaccayo—ubhayametaṃ angaṇaṃ.</p>
<hr>

<p><span class="parno">16</span><a class="wp" id="wp15"></a>
<a id="p_9M_138" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata ahameva labheyyaṃ bhattagge aggāsanaṃ aggodakaṃ
aggapiṇḍaṃ, na añño bhikkhu labheyya bhattagge aggāsanaṃ aggodakaṃ
aggapiṇḍan’ti. Ṭhānaṃ kho panetaṃ, āvuso, vijjati yaṃ añño bhikkhu labheyya
bhattagge aggāsanaṃ aggodakaṃ aggapiṇḍaṃ, na so bhikkhu labheyya bhattagge
aggāsanaṃ aggodakaṃ aggapiṇḍaṃ. ‘Añño bhikkhu labhati bhattagge aggāsanaṃ
aggodakaṃ aggapiṇḍaṃ, nāhaṃ labhāmi bhattagge aggāsanaṃ aggodakaṃ
aggapiṇḍan’ti—iti so kupito hoti appatīto. Yo ceva kho, āvuso, kopo yo ca
appaccayo—ubhayametaṃ angaṇaṃ.</p>

<p><span class="parno">17</span><a class="wp" id="wp16"></a>
<a id="p_9M_139" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata ahameva bhattagge bhuttāvī anumodeyyaṃ, na añño bhikkhu
bhattagge bhuttāvī anumodeyyā’ti. Ṭhānaṃ kho panetaṃ, āvuso, vijjati yaṃ añño
bhikkhu bhattagge bhuttāvī anumodeyya, na so bhikkhu bhattagge bhuttāvī
anumodeyya. ‘Añño bhikkhu bhattagge bhuttāvī anumodati, nāhaṃ bhattagge
bhuttāvī anumodāmī’ti—iti so kupito hoti appatīto. Yo ceva kho, āvuso, kopo
yo ca appaccayo—ubhayametaṃ angaṇaṃ.</p>
<hr>

<p><span class="parno">18</span><a class="wp" id="wp17"></a>
<a class="pts1" id="pts1.29"></a>
<a id="p_9M_140" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata ahameva ārāmagatānaṃ bhikkhūnaṃ dhammaṃ deseyyaṃ, na añño
bhikkhu ārāmagatānaṃ bhikkhūnaṃ dhammaṃ deseyyā’ti. Ṭhānaṃ kho panetaṃ, āvuso,
vijjati yaṃ añño bhikkhu ārāmagatānaṃ bhikkhūnaṃ dhammaṃ deseyya, na so bhikkhu
ārāmagatānaṃ bhikkhūnaṃ dhammaṃ deseyya. ‘Añño bhikkhu ārāmagatānaṃ bhikkhūnaṃ
dhammaṃ deseti, nāhaṃ ārāmagatānaṃ bhikkhūnaṃ dhammaṃ desemī’ti—iti so kupito
hoti appatīto. Yo ceva kho, āvuso, kopo yo ca appaccayo—ubhayametaṃ angaṇaṃ.</p>

<p><span class="parno">19</span><a class="wp" id="wp18-20"></a>
<a id="p_9M_141" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata ahameva ārāmagatānaṃ bhikkhunīnaṃ dhammaṃ deseyyaṃ … pe  …
upāsakānaṃ dhammaṃ deseyyaṃ … pe … upāsikānaṃ dhammaṃ deseyyaṃ, na añño bhikkhu
ārāmagatānaṃ upāsikānaṃ dhammaṃ deseyyā’ti. Ṭhānaṃ kho panetaṃ, āvuso, vijjati
yaṃ añño bhikkhu ārāmagatānaṃ upāsikānaṃ dhammaṃ deseyya, na so bhikkhu
ārāmagatānaṃ upāsikānaṃ dhammaṃ deseyya. ‘Añño bhikkhu ārāmagatānaṃ upāsikānaṃ
dhammaṃ deseti, nāhaṃ ārāmagatānaṃ upāsikānaṃ dhammaṃ desemī’ti—iti so kupito
hoti appatīto. Yo ceva kho, āvuso, kopo yo ca appaccayo—ubhayametaṃ angaṇaṃ.</p>
<hr>

<p><span class="parno">20</span><a class="wp" id="wp21"></a>
<a id="p_9M_142" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata mameva bhikkhū sakkareyyuṃ <span class="var" title="garukareyyuṃ (bj, s1-3, pts1)" id="note42">garuṃ kareyyuṃ</span> māneyyuṃ
pūjeyyuṃ, na aññaṃ bhikkhuṃ bhikkhū sakkareyyuṃ garuṃ kareyyuṃ māneyyuṃ
pūjeyyun’ti. Ṭhānaṃ kho panetaṃ, āvuso, vijjati yaṃ aññaṃ bhikkhuṃ bhikkhū
sakkareyyuṃ garuṃ kareyyuṃ māneyyuṃ pūjeyyuṃ, na taṃ bhikkhuṃ bhikkhū
sakkareyyuṃ garuṃ kareyyuṃ māneyyuṃ pūjeyyuṃ. ‘Aññaṃ bhikkhuṃ bhikkhū
sakkaronti garuṃ karonti mānenti pūjenti, na maṃ bhikkhū sakkaronti garuṃ
karonti mānenti pūjentī’ti—iti so kupito hoti appatīto. Yo ceva kho, āvuso,
kopo yo ca appaccayo—ubhayametaṃ angaṇaṃ.</p>

<p><span class="parno">21</span><a class="wp" id="wp22-24"></a>
<a id="p_9M_143" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata mameva bhikkhuniyo … pe … upāsakā … pe … upāsikā
sakkareyyuṃ garuṃ kareyyuṃ māneyyuṃ pūjeyyuṃ, na aññaṃ bhikkhuṃ upāsikā
sakkareyyuṃ garuṃ kareyyuṃ māneyyuṃ pūjeyyun’ti. Ṭhānaṃ kho panetaṃ, āvuso,
vijjati yaṃ aññaṃ bhikkhuṃ upāsikā sakkareyyuṃ garuṃ kareyyuṃ māneyyuṃ
pūjeyyuṃ, na taṃ bhikkhuṃ upāsikā sakkareyyuṃ garuṃ kareyyuṃ māneyyuṃ pūjeyyuṃ.
‘Aññaṃ bhikkhuṃ upāsikā sakkaronti garuṃ karonti mānenti pūjenti, na maṃ
upāsikā sakkaronti garuṃ karonti mānenti pūjentī’ti—iti so kupito hoti
appatīto. Yo ceva kho, āvuso, kopo yo ca appaccayo—ubhayametaṃ angaṇaṃ.</p>
<hr>

<p><span class="parno">22</span><a class="wp" id="wp25"></a>
<a class="pts1" id="pts1.30"></a>
<a id="p_9M_144" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata ahameva lābhī assaṃ paṇītānaṃ cīvarānaṃ, na añño bhikkhu
lābhī assa paṇītānaṃ cīvarānan’ti. Ṭhānaṃ kho panetaṃ, āvuso, vijjati yaṃ añño
bhikkhu lābhī assa paṇītānaṃ cīvarānaṃ, na so bhikkhu lābhī assa paṇītānaṃ
cīvarānaṃ. ‘Añño bhikkhu <span class="var" title="lābhī assa (pts1, mr)" id="note43">lābhī</span> paṇītānaṃ cīvarānaṃ, nāhaṃ <span class="var" title="lābhī assaṃ (mr)" id="note44">lābhī</span> paṇītānaṃ
cīvarānan’ti—iti so kupito hoti appatīto. Yo ceva kho, āvuso, kopo yo ca
appaccayo—ubhayametaṃ angaṇaṃ.</p>

<p><span class="parno">23</span><a class="wp" id="wp26-27"></a>
<a id="p_9M_145" class="ms"></a>
Ṭhānaṃ kho panetaṃ, āvuso, vijjati yaṃ idhekaccassa bhikkhuno evaṃ icchā
uppajjeyya: ‘aho vata ahameva lābhī assaṃ paṇītānaṃ piṇḍapātānaṃ … pe  …
paṇītānaṃ senāsanānaṃ … pe … paṇītānaṃ gilānappaccayabhesajjaparikkhārānaṃ,
na añño bhikkhu lābhī assa paṇītānaṃ gilānappaccayabhesajjaparikkhārānan’ti. Ṭhānaṃ kho panetaṃ, āvuso, vijjati yaṃ añño bhikkhu lābhī assa paṇītānaṃ gilānappaccayabhesajjaparikkhārānaṃ, na so bhikkhu lābhī assa paṇītānaṃ gilānappaccayabhesajjaparikkhārānaṃ. ‘Añño bhikkhu <span class="var" title="lābhī assa (bj, mr)" id="note45">lābhī</span> paṇītānaṃ gilānappaccayabhesajjaparikkhārānaṃ, nāhaṃ <span class="var" title="lābhī assaṃ (bj, mr)" id="note46">lābhī</span> paṇītānaṃ gilānappaccayabhesajjaparikkhārānan’ti—iti so kupito hoti appatīto. Yo ceva kho, āvuso, kopo yo ca appaccayo—ubhayametaṃ angaṇaṃ.</p>

<p><span class="parno">24</span><a class="wp" id="wp28"></a>
<a id="p_9M_146" class="ms"></a>
Imesaṃ kho etaṃ, āvuso, pāpakānaṃ akusalānaṃ icchāvacarānaṃ adhivacanaṃ,
yadidaṃ angaṇanti.</p>
<hr>

<p><span class="parno">25</span><a class="wp" id="wp29"></a>
<a class="pts1" id="pts1.31"></a>
<a id="p_9M_147" class="ms"></a>
<a class="msdiv" id="msdiv_61"></a>
Yassa kassaci, āvuso, bhikkhuno ime pāpakā akusalā icchāvacarā appahīnā
dissanti ceva sūyanti ca, kiñcāpi so hoti āraññiko pantasenāsano piṇḍapātiko
sapadānacārī paṃsukūliko lūkhacīvaradharo, atha kho naṃ sabrahmacārī na ceva
sakkaronti na garuṃ karonti na mānenti na pūjenti. Taṃ kissa hetu? Te hi tassa
āyasmato pāpakā akusalā icchāvacarā appahīnā dissanti ceva sūyanti ca.
Seyyathāpi, āvuso, kaṃsapāti ābhatā āpaṇā vā kammārakulā vā parisuddhā
pariyodātā. Tamenaṃ sāmikā ahikuṇapaṃ vā kukkurakuṇapaṃ vā manussakuṇapaṃ vā
racayitvā aññissā kaṃsapātiyā paṭikujjitvā antarāpaṇaṃ paṭipajjeyyuṃ. Tamenaṃ
jano disvā evaṃ vadeyya: ‘ambho, kimevidaṃ harīyati jaññajaññaṃ viyā’ti?
Tamenaṃ uṭṭhahitvā <span class="var" title="avāpuritvā (bj)" id="note47">apāpuritvā</span> olokeyya. Tassa sahadassanena amanāpatā ca
saṇṭhaheyya, <span class="var" title="pāṭikkūlatā (bj) | pāṭikkūlyatā (s2, s3) | paṭikūlatā (mr)" id="note48">pāṭikulyatā</span> ca saṇṭhaheyya, <span class="var" title="jegucchitā ca (pts1, mr)" id="note49">jegucchatā ca</span> saṇṭhaheyya;
jighacchitānampi na bhottukamyatā assa, pageva suhitānaṃ. Evameva kho, āvuso,
yassa kassaci bhikkhuno ime pāpakā akusalā icchāvacarā appahīnā dissanti ceva
sūyanti ca, kiñcāpi so hoti āraññiko pantasenāsano piṇḍapātiko sapadānacārī
paṃsukūliko lūkhacīvaradharo, atha kho naṃ sabrahmacārī na ceva sakkaronti na
garuṃ karonti na mānenti na pūjenti. Taṃ kissa hetu? Te hi tassa āyasmato
pāpakā akusalā icchāvacarā appahīnā dissanti ceva sūyanti ca.</p>

<p><span class="parno">26</span><a class="wp" id="wp30"></a>
<a id="p_9M_148" class="ms"></a>
<a class="msdiv" id="msdiv_62"></a>
Yassa kassaci, āvuso, bhikkhuno ime pāpakā akusalā icchāvacarā pahīnā dissanti
ceva sūyanti ca, kiñcāpi so hoti gāmantavihārī nemantaniko gahapaticīvaradharo,
atha kho naṃ sabrahmacārī sakkaronti garuṃ karonti mānenti pūjenti. Taṃ kissa
hetu? Te hi tassa āyasmato pāpakā akusalā icchāvacarā pahīnā dissanti ceva
sūyanti ca. Seyyathāpi, āvuso, kaṃsapāti ābhatā āpaṇā vā kammārakulā vā
parisuddhā pariyodātā. Tamenaṃ sāmikā sālīnaṃ odanaṃ <span class="var" title="vicinitakāḷakaṃ (mr)" id="note50">vicitakāḷakaṃ</span> anekasūpaṃ
anekabyañjanaṃ racayitvā aññissā kaṃsapātiyā paṭikujjitvā antarāpaṇaṃ
paṭipajjeyyuṃ. Tamenaṃ jano disvā evaṃ vadeyya: ‘ambho, kimevidaṃ harīyati
jaññajaññaṃ viyā’ti? Tamenaṃ uṭṭhahitvā apāpuritvā olokeyya. Tassa saha
dassanena manāpatā ca saṇṭhaheyya, appāṭikulyatā ca saṇṭhaheyya, ajegucchatā ca
saṇṭhaheyya; suhitānampi bhottukamyatā assa, pageva jighacchitānaṃ. Evameva
kho, āvuso, yassa kassaci bhikkhuno ime pāpakā akusalā icchāvacarā pahīnā
dissanti ceva sūyanti ca, kiñcāpi so hoti gāmantavihārī nemantaniko
gahapaticīvaradharo, atha kho naṃ sabrahmacārī sakkaronti garuṃ karonti mānenti
pūjenti. Taṃ kissa hetu? Te hi tassa āyasmato pāpakā akusalā icchāvacarā pahīnā
dissanti ceva sūyanti cā"ti.</p>

<p><span class="parno">27</span><a class="wp" id="wp31"></a>
<a class="pts1" id="pts1.32"></a>
<a id="p_9M_149" class="ms"></a>
<a class="msdiv" id="msdiv_63"></a>
Evaṃ vutte, āyasmā mahāmoggallāno āyasmantaṃ sāriputtaṃ etadavoca: "upamā maṃ,
āvuso sāriputta, paṭibhātī"ti. "Paṭibhātu taṃ, āvuso moggallānā"ti.
"Ekamidāhaṃ, āvuso, samayaṃ rājagahe viharāmi giribbaje. Atha khvāhaṃ, āvuso,
pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃ. Tena kho
pana samayena samīti yānakāraputto rathassa nemiṃ tacchati. Tamenaṃ paṇḍuputto
ājīvako purāṇayānakāraputto paccupaṭṭhito hoti. Atha kho, āvuso, paṇḍuputtassa
ājīvakassa purāṇayānakāraputtassa evaṃ cetaso parivitakko udapādi: ‘aho vatāyaṃ
samīti yānakāraputto imissā nemiyā imañca vankaṃ imañca jimhaṃ imañca dosaṃ
taccheyya, evāyaṃ nemi apagatavankā apagatajimhā apagatadosā <span class="var" title="suddhāssa (bj, pts1) | suddhā (mr)" id="note51">suddhā assa</span> sāre
patiṭṭhitā’ti. Yathā yathā kho, āvuso, paṇḍuputtassa ājīvakassa
purāṇayānakāraputtassa cetaso parivitakko hoti tathā tathā samīti yānakāraputto
tassā nemiyā tañca vankaṃ tañca jimhaṃ tañca dosaṃ tacchati. Atha kho, āvuso,
paṇḍuputto ājīvako purāṇayānakāraputto attamano attamanavācaṃ nicchāresi:
‘hadayā hadayaṃ maññe aññāya tacchatī’ti.</p>

<p><span class="parno">28</span><a class="wp" id="wp32"></a>
<a id="p_9M_150" class="ms"></a>
Evameva kho, āvuso, ye te puggalā assaddhā, jīvikatthā na saddhā agārasmā
anagāriyaṃ pabbajitā, saṭhā māyāvino <span class="var" title="keṭubhino (bahūsu)" id="note52">ketabino</span> uddhatā unnaḷā capalā mukharā
vikiṇṇavācā, indriyesu aguttadvārā, bhojane amattaññuno, jāgariyaṃ ananuyuttā,
sāmaññe anapekkhavanto, sikkhāya na tibbagāravā, bāhulikā sāthalikā, okkamane
pubbangamā, paviveke nikkhittadhurā, kusītā hīnavīriyā muṭṭhassatī asampajānā
asamāhitā vibbhantacittā duppaññā eḷamūgā, tesaṃ āyasmā sāriputto iminā
dhammapariyāyena hadayā hadayaṃ maññe aññāya tacchati.</p>

<p><span class="parno">29</span>
<a id="p_9M_151" class="ms"></a>
Ye pana te kulaputtā saddhā agārasmā anagāriyaṃ pabbajitā, asaṭhā amāyāvino
aketabino anuddhatā anunnaḷā acapalā amukharā avikiṇṇavācā, indriyesu
guttadvārā, bhojane mattaññuno, jāgariyaṃ anuyuttā, sāmaññe apekkhavanto,
sikkhāya tibbagāravā, na bāhulikā na sāthalikā, okkamane nikkhittadhurā,
paviveke pubbangamā, āraddhavīriyā pahitattā upaṭṭhitassatī sampajānā samāhitā
ekaggacittā paññavanto aneḷamūgā, te āyasmato sāriputtassa imaṃ dhammapariyāyaṃ
sutvā pivanti maññe, ghasanti maññe vacasā ceva manasā ca: ‘sādhu vata, bho,
sabrahmacārī akusalā vuṭṭhāpetvā kusale patiṭṭhāpetī’ti. <a class="wp" id="wp33"></a>Seyyathāpi, āvuso,
itthī vā puriso vā daharo yuvā maṇḍanakajātiko sīsaṃnhāto uppalamālaṃ vā
vassikamālaṃ vā <span class="var" title="adhimuttakamālaṃ (s1-3)" id="note53">atimuttakamālaṃ</span> vā labhitvā ubhohi hatthehi paṭiggahetvā
uttamange sirasmiṃ patiṭṭhapeyya; evameva kho, āvuso, ye te kulaputtā saddhā
agārasmā anagāriyaṃ pabbajitā, asaṭhā amāyāvino aketabino anuddhatā anunnaḷā
acapalā amukharā avikiṇṇavācā, indriyesu guttadvārā, bhojane mattaññuno,
jāgariyaṃ anuyuttā, sāmaññe apekkhavanto, sikkhāya tibbagāravā, na bāhulikā na
sāthalikā, okkamane nikkhittadhurā, paviveke pubbangamā, āraddhavīriyā
pahitattā upaṭṭhitassatī sampajānā samāhitā ekaggacittā paññavanto aneḷamūgā,
te āyasmato sāriputtassa imaṃ dhammapariyāyaṃ sutvā pivanti maññe, ghasanti
maññe vacasā ceva manasā ca: ‘sādhu vata, bho, sabrahmacārī akusalā vuṭṭhāpetvā
kusale patiṭṭhāpetī’"ti. Itiha te ubho mahānāgā aññamaññassa subhāsitaṃ
samanumodiṃsūti.</p>
<p class="endsection">Anangaṇasuttaṃ niṭṭhitaṃ pañcamaṃ.</p>
</div>
</section>
<div id="nextprev"><a id="previous-sutta" href="./mn4.html"></a><a id="next-sutta" href="./mn6.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN5: Anangaṇa Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
