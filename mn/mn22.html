<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Majjhima Nikaya 22</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN22: Alagaddūpama Sutta - The Simile of the Snake</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.130"></a>
<a id="p_9M_772" class="ms"></a>
<a class="msdiv" id="msdiv_234"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.<a class="wp" id="wp2"></a>
Tena kho pana samayena ariṭṭhassa nāma bhikkhuno <span class="var" title="gandhavādhipubbassa (s1-3) | gandhabādhipubbassa (mr)" id="note238">gaddhabādhipubbassa</span> evarūpaṃ
pāpakaṃ diṭṭhigataṃ uppannaṃ hoti: "tathāhaṃ bhagavatā dhammaṃ desitaṃ ājānāmi
yathā yeme antarāyikā dhammā vuttā bhagavatā te paṭisevato nālaṃ antarāyāyā"ti.
Assosuṃ kho sambahulā bhikkhū: "ariṭṭhassa kira nāma bhikkhuno
gaddhabādhipubbassa evarūpaṃ pāpakaṃ diṭṭhigataṃ uppannaṃ: ‘tathāhaṃ bhagavatā
dhammaṃ desitaṃ ājānāmi yathā yeme antarāyikā dhammā vuttā bhagavatā te
paṭisevato nālaṃ antarāyāyā’"ti.</p>

<p><span class="parno">2</span><a class="wp" id="wp3"></a>
<a id="p_9M_773" class="ms"></a>
Atha kho te bhikkhū yena ariṭṭho bhikkhu gaddhabādhipubbo tenupasankamiṃsu;
upasankamitvā ariṭṭhaṃ bhikkhuṃ gaddhabādhipubbaṃ etadavocuṃ: "saccaṃ kira te,
āvuso ariṭṭha, evarūpaṃ pāpakaṃ diṭṭhigataṃ uppannaṃ: ‘tathāhaṃ bhagavatā
dhammaṃ desitaṃ ājānāmi yathā yeme antarāyikā dhammā vuttā bhagavatā te
paṭisevato nālaṃ antarāyāyā’"ti. "Evaṃ byā kho ahaṃ, āvuso, bhagavatā dhammaṃ
desitaṃ ājānāmi yathā yeme antarāyikā dhammā vuttā bhagavatā te paṭisevato
nālaṃ antarāyāyā"ti.</p>
<hr>

<p><span class="parno">3</span>
<a id="p_9M_774" class="ms"></a>
Atha kho tepi bhikkhū ariṭṭhaṃ bhikkhuṃ gaddhabādhipubbaṃ etasmā pāpakā
diṭṭhigatā vivecetukāmā samanuyuñjanti <span class="var" title="samanuggāhanti (s1-3)" id="note239">samanugāhanti</span> samanubhāsanti: "mā hevaṃ,
āvuso ariṭṭha, avaca, mā bhagavantaṃ abbhācikkhi; na hi sādhu bhagavato
<span class="var" title="abbhācikkhanaṃ (mr)" id="note240">abbhakkhānaṃ</span>, na hi bhagavā evaṃ vadeyya. Anekapariyāyenāvuso ariṭṭha,
antarāyikā dhammā antarāyikā vuttā bhagavatā, alañca pana te paṭisevato
antarāyāya. Appassādā kāmā vuttā bhagavatā bahudukkhā bahupāyāsā, ādīnavo ettha
bhiyyo. Aṭṭhikankalūpamā kāmā vuttā bhagavatā … maṃsapesūpamā kāmā vuttā
bhagavatā … tiṇukkūpamā kāmā vuttā bhagavatā … angārakāsūpamā kāmā vuttā
bhagavatā … supinakūpamā kāmā vuttā bhagavatā … yācitakūpamā kāmā vuttā
bhagavatā … rukkhaphalūpamā kāmā vuttā bhagavatā … asisūnūpamā kāmā vuttā
bhagavatā … sattisūlūpamā kāmā vuttā bhagavatā … sappasirūpamā kāmā vuttā
bhagavatā bahudukkhā bahupāyāsā, ādīnavo ettha bhiyyo"ti.</p>

<p><span class="parno">4</span>
<a id="p_9M_775" class="ms"></a>
Evampi kho ariṭṭho bhikkhu gaddhabādhipubbo tehi bhikkhūhi samanuyuñjiyamāno
<span class="var" title="samanuggāhiyamāno (s1-3 ^pi-tv-bu-vb-pc68#1 [Pācittiyā 68: Ariṭṭhasikkhāpada]; ^pi-tv-kd11#297 [Kammakkhandhaka/ Pāpikāyadiṭṭhiyāappaṭinissagge ukkhepanīyakamma])" id="note241">samanugāhiyamāno</span> samanubhāsiyamāno <span class="var" title="tameva (bj) | tatheva taṃ (^pi-tv-bu-vb-pc68#1 [Pācittiyā 68: Ariṭṭhasikkhāpada]; ^pi-tv-kd11#297 [Kammakkhandhaka/ Pāpikāyadiṭṭhiyāappaṭinissagge ukkhepanīyakamma])" id="note242">tadeva</span> pāpakaṃ diṭṭhigataṃ thāmasā parāmāsā
abhinivissa voharati: "evaṃ byā kho ahaṃ, āvuso, bhagavatā dhammaṃ desitaṃ
ājānāmi yathā yeme antarāyikā dhammā vuttā bhagavatā te paṭisevato nālaṃ
antarāyāyā"ti.</p>

<p><span class="parno">5</span>
<a class="pts1" id="pts1.131"></a>
<a id="p_9M_776" class="ms"></a>
<a class="msdiv" id="msdiv_235"></a>
Yato kho te bhikkhū nāsakkhiṃsu ariṭṭhaṃ bhikkhuṃ gaddhabādhipubbaṃ etasmā
pāpakā diṭṭhigatā vivecetuṃ, atha kho te bhikkhū yena bhagavā tenupasankamiṃsu;
upasankamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā
kho te bhikkhū bhagavantaṃ etadavocuṃ: "ariṭṭhassa nāma, bhante, bhikkhuno
gaddhabādhipubbassa evarūpaṃ pāpakaṃ diṭṭhigataṃ uppannaṃ: ‘tathāhaṃ bhagavatā
dhammaṃ desitaṃ ājānāmi yathā yeme antarāyikā dhammā vuttā bhagavatā te
paṭisevato nālaṃ antarāyāyā’ti. Assumha kho mayaṃ, bhante: ‘ariṭṭhassa kira
nāma bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ—
tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā
bhagavatā te paṭisevato nālaṃ antarāyāyā’ti.</p>

<p><span class="parno">6</span>
<a id="p_9M_777" class="ms"></a>
Atha kho mayaṃ, bhante, yena ariṭṭho bhikkhu gaddhabādhipubbo tenupasankamimha;
upasankamitvā ariṭṭhaṃ bhikkhuṃ gaddhabādhipubbaṃ etadavocumha: ‘saccaṃ kira
te, āvuso ariṭṭha, evarūpaṃ pāpakaṃ diṭṭhigataṃ uppannaṃ—tathāhaṃ bhagavatā
dhammaṃ desitaṃ ājānāmi yathā yeme antarāyikā dhammā vuttā bhagavatā te
paṭisevato nālaṃ antarāyāyā’ti?</p>

<p><span class="parno">7</span>
<a id="p_9M_778" class="ms"></a>
Evaṃ vutte, bhante, ariṭṭho bhikkhu gaddhabādhipubbo amhe etadavoca: ‘evaṃ byā
kho ahaṃ, āvuso, bhagavatā dhammaṃ desitaṃ ājānāmi yathā yeme antarāyikā dhammā
vuttā bhagavatā te paṭisevato nālaṃ antarāyāyā’ti. Atha kho mayaṃ, bhante,
ariṭṭhaṃ bhikkhuṃ gaddhabādhipubbaṃ etasmā pāpakā diṭṭhigatā vivecetukāmā
samanuyuñjimha samanugāhimha samanubhāsimha: ‘mā hevaṃ, āvuso ariṭṭha, avaca,
mā bhagavantaṃ abbhācikkhi; na hi sādhu bhagavato abbhakkhānaṃ, na hi bhagavā
evaṃ vadeyya. Anekapariyāyenāvuso ariṭṭha, antarāyikā dhammā antarāyikā vuttā
bhagavatā, alañca pana te paṭisevato antarāyāya. Appassādā kāmā vuttā bhagavatā
bahudukkhā bahupāyāsā, ādīnavo ettha bhiyyo. Aṭṭhikankalūpamā kāmā vuttā
bhagavatā … pe … sappasirūpamā kāmā vuttā bhagavatā bahudukkhā bahupāyāsā,
ādīnavo ettha bhiyyo’ti.</p>
<hr>

<p><span class="parno">8</span>
<a id="p_9M_779" class="ms"></a>
Evampi kho, bhante, ariṭṭho bhikkhu gaddhabādhipubbo amhehi samanuyuñjiyamāno
samanugāhiyamāno samanubhāsiyamāno tadeva pāpakaṃ diṭṭhigataṃ thāmasā parāmāsā
abhinivissa voharati: ‘evaṃ byā kho ahaṃ, āvuso, bhagavatā dhammaṃ desitaṃ
ājānāmi yathā yeme antarāyikā dhammā vuttā bhagavatā te paṭisevato nālaṃ
antarāyāyā’ti. <a class="wp" id="wp4"></a>Yato kho mayaṃ, bhante, nāsakkhimha ariṭṭhaṃ bhikkhuṃ
gaddhabādhipubbaṃ etasmā pāpakā diṭṭhigatā vivecetuṃ, atha mayaṃ etamatthaṃ
bhagavato ārocemā"ti.</p>
<hr>

<p><span class="parno">9</span><a class="wp" id="wp5"></a>
<a class="pts1" id="pts1.132"></a>
<a id="p_9M_780" class="ms"></a>
<a class="msdiv" id="msdiv_236"></a>
Atha kho bhagavā aññataraṃ bhikkhuṃ āmantesi: "ehi tvaṃ, bhikkhu, mama vacanena
ariṭṭhaṃ bhikkhuṃ gaddhabādhipubbaṃ āmantehi: ‘satthā taṃ, āvuso ariṭṭha,
āmantetī’"ti. "Evaṃ, bhante"ti kho so bhikkhu bhagavato paṭissutvā, yena
ariṭṭho bhikkhu gaddhabādhipubbo tenupasankami; upasankamitvā ariṭṭhaṃ bhikkhuṃ
gaddhabādhipubbaṃ etadavoca: "satthā taṃ, āvuso ariṭṭha, āmantetī"ti.
"Evamāvuso"ti kho ariṭṭho bhikkhu gaddhabādhipubbo tassa bhikkhuno paṭissutvā
yena bhagavā tenupasankami; upasankamitvā bhagavantaṃ abhivādetvā ekamantaṃ
nisīdi. Ekamantaṃ nisinnaṃ kho ariṭṭhaṃ bhikkhuṃ gaddhabādhipubbaṃ bhagavā
etadavoca: "saccaṃ kira te, ariṭṭha, evarūpaṃ pāpakaṃ diṭṭhigataṃ uppannaṃ:
‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā
bhagavatā te paṭisevato nālaṃ antarāyāyā’"ti? "Evaṃ byā kho ahaṃ, bhante,
bhagavatā dhammaṃ desitaṃ ājānāmi: ‘yathā yeme antarāyikā dhammā vuttā
bhagavatā te paṭisevato nālaṃ antarāyāyā’"ti.</p>

<p><span class="parno">10</span><a class="wp" id="wp6"></a>
<a id="p_9M_781" class="ms"></a>
"Kassa kho nāma tvaṃ, moghapurisa, mayā evaṃ dhammaṃ desitaṃ ājānāsi? Nanu
mayā, moghapurisa, anekapariyāyena antarāyikā dhammā antarāyikā vuttā? Alañca
pana te paṭisevato antarāyāya. Appassādā kāmā vuttā mayā, bahudukkhā
bahupāyāsā, ādīnavo ettha bhiyyo. Aṭṭhikankalūpamā kāmā vuttā mayā  …
maṃsapesūpamā kāmā vuttā mayā … tiṇukkūpamā kāmā vuttā mayā … angārakāsūpamā
kāmā vuttā mayā … supinakūpamā kāmā vuttā mayā … yācitakūpamā kāmā vuttā mayā  …
rukkhaphalūpamā kāmā vuttā mayā … asisūnūpamā kāmā vuttā mayā … sattisūlūpamā
kāmā vuttā mayā … sappasirūpamā kāmā vuttā mayā, bahudukkhā bahupāyāsā, ādīnavo
ettha bhiyyo. Atha ca pana tvaṃ, moghapurisa, attanā duggahitena amhe ceva
abbhācikkhasi, attānañca khanasi, bahuñca apuññaṃ pasavasi. Tañhi te,
moghapurisa, bhavissati dīgharattaṃ ahitāya dukkhāyā"ti.</p>

<p><span class="parno">11</span><a class="wp" id="wp7"></a>
<a id="p_9M_782" class="ms"></a>
Atha kho bhagavā bhikkhū āmantesi: "taṃ kiṃ maññatha, bhikkhave, api nāyaṃ
ariṭṭho bhikkhu gaddhabādhipubbo usmīkatopi imasmiṃ dhammavinaye"ti? "<span class="var" title="kiṃti (mr)" id="note243">Kiñhi</span>
siyā, bhante; no hetaṃ, bhante"ti. Evaṃ vutte, ariṭṭho bhikkhu gaddhabādhipubbo
tuṇhībhūto mankubhūto pattakkhandho adhomukho pajjhāyanto appaṭibhāno nisīdi.
Atha kho bhagavā ariṭṭhaṃ bhikkhuṃ gaddhabādhipubbaṃ tuṇhībhūtaṃ mankubhūtaṃ
pattakkhandhaṃ adhomukhaṃ pajjhāyantaṃ appaṭibhānaṃ viditvā ariṭṭhaṃ bhikkhuṃ
gaddhabādhipubbaṃ etadavoca: "paññāyissasi kho tvaṃ, moghapurisa, etena sakena
pāpakena diṭṭhigatena. Idhāhaṃ bhikkhū paṭipucchissāmī"ti.</p>

<p><span class="parno">12</span><a class="wp" id="wp8"></a>
<a class="pts1" id="pts1.133"></a>
<a id="p_9M_783" class="ms"></a>
<a class="msdiv" id="msdiv_237"></a>
Atha kho bhagavā bhikkhū āmantesi: "tumhepi me, bhikkhave, evaṃ dhammaṃ desitaṃ
ājānātha yathāyaṃ ariṭṭho bhikkhu gaddhabādhipubbo attanā duggahitena amhe ceva
abbhācikkhati, attānañca khanati, bahuñca apuññaṃ pasavatī"ti? "No hetaṃ,
bhante. Anekapariyāyena hi no, bhante, antarāyikā dhammā antarāyikā vuttā
bhagavatā; alañca pana te paṭisevato antarāyāya. Appassādā kāmā vuttā bhagavatā
bahudukkhā bahupāyāsā, ādīnavo ettha bhiyyo. Aṭṭhikankalūpamā kāmā vuttā
bhagavatā … pe … sappasirūpamā kāmā vuttā bhagavatā bahudukkhā bahupāyāsā,
ādīnavo ettha bhiyyo"ti.</p>

<p><span class="parno">13</span>
<a id="p_9M_784" class="ms"></a>
"Sādhu sādhu, bhikkhave, sādhu, kho me tumhe, bhikkhave, evaṃ dhammaṃ desitaṃ
ājānātha. Anekapariyāyena hi kho, bhikkhave, antarāyikā dhammā vuttā mayā,
alañca pana te paṭisevato antarāyāya.</p>

<p><span class="parno">14</span>
<a id="p_9M_785" class="ms"></a>
Appassādā kāmā vuttā mayā, bahudukkhā bahupāyāsā, ādīnavo ettha bhiyyo.
Aṭṭhikankalūpamā kāmā vuttā mayā … pe … sappasirūpamā kāmā vuttā mayā,
bahudukkhā bahupāyāsā, ādīnavo ettha bhiyyo. Atha ca panāyaṃ ariṭṭho bhikkhu
gaddhabādhipubbo attanā duggahitena amhe ceva abbhācikkhati, attānañca khanati,
bahuñca apuññaṃ pasavati. Tañhi tassa moghapurisassa bhavissati dīgharattaṃ
ahitāya dukkhāya. <a class="wp" id="wp9"></a>So vata, bhikkhave, aññatreva kāmehi aññatra kāmasaññāya
aññatra kāmavitakkehi kāme paṭisevissatīti—netaṃ ṭhānaṃ vijjati.</p>
<hr>

<p><span class="parno">15</span><a class="wp" id="wp10"></a>
<a id="p_9M_786" class="ms"></a>
<a class="msdiv" id="msdiv_238"></a>
Idha, bhikkhave, ekacce moghapurisā dhammaṃ pariyāpuṇanti—suttaṃ, geyyaṃ,
veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.
Te taṃ dhammaṃ pariyāpuṇitvā tesaṃ dhammānaṃ paññāya atthaṃ na upaparikkhanti.
Tesaṃ te dhammā paññāya atthaṃ anupaparikkhataṃ na nijjhānaṃ khamanti. Te
upārambhānisaṃsā ceva dhammaṃ pariyāpuṇanti itivādappamokkhānisaṃsā ca. Yassa
catthāya dhammaṃ pariyāpuṇanti tañcassa atthaṃ nānubhonti. Tesaṃ te dhammā
duggahitā dīgharattaṃ ahitāya dukkhāya saṃvattanti. Taṃ kissa hetu?
Duggahitattā, bhikkhave, dhammānaṃ.</p>

<p><span class="parno">16</span>
<a class="pts1" id="pts1.134"></a>
<a id="p_9M_787" class="ms"></a>
Seyyathāpi, bhikkhave, puriso alagaddatthiko alagaddagavesī alagaddapariyesanaṃ
caramāno. So passeyya mahantaṃ alagaddaṃ. Tamenaṃ bhoge vā nanguṭṭhe vā
gaṇheyya. Tassa so alagaddo <span class="var" title="paṭinivattitvā (s1-3, mr)" id="note245">paṭiparivattitvā</span> hatthe vā bāhāya vā aññatarasmiṃ
vā angapaccange <span class="var" title="ḍaseyya (bj, pts1)" id="note246">ḍaṃseyya</span>. So tatonidānaṃ maraṇaṃ vā nigaccheyya maraṇamattaṃ vā
dukkhaṃ. Taṃ kissa hetu? Duggahitattā, bhikkhave, alagaddassa. Evameva kho,
bhikkhave, idhekacce moghapurisā dhammaṃ pariyāpuṇanti—suttaṃ, geyyaṃ,
veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.
Te taṃ dhammaṃ pariyāpuṇitvā tesaṃ dhammānaṃ paññāya atthaṃ na upaparikkhanti.
Tesaṃ te dhammā paññāya atthaṃ anupaparikkhataṃ na nijjhānaṃ khamanti. Te
upārambhānisaṃsā ceva dhammaṃ pariyāpuṇanti itivādappamokkhānisaṃsā ca. Yassa
catthāya dhammaṃ pariyāpuṇanti tañcassa atthaṃ nānubhonti. Tesaṃ te dhammā
duggahitā dīgharattaṃ ahitāya dukkhāya saṃvattanti. Taṃ kissa hetu?
Duggahitattā, bhikkhave, dhammānaṃ.</p>
<hr>

<p><span class="parno">17</span><a class="wp" id="wp11"></a>
<a id="p_9M_788" class="ms"></a>
<a class="msdiv" id="msdiv_239"></a>
Idha pana, bhikkhave, ekacce kulaputtā dhammaṃ pariyāpuṇanti—suttaṃ, geyyaṃ,
veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ.
Te taṃ dhammaṃ pariyāpuṇitvā tesaṃ dhammānaṃ paññāya atthaṃ upaparikkhanti.
Tesaṃ te dhammā paññāya atthaṃ upaparikkhataṃ nijjhānaṃ khamanti. Te na ceva
upārambhānisaṃsā dhammaṃ pariyāpuṇanti <span class="var" title="na ca itivādappamokkhānisaṃsā (?)" id="note247">na itivādappamokkhānisaṃsā ca</span>. Yassa
catthāya dhammaṃ pariyāpuṇanti tañcassa atthaṃ anubhonti. Tesaṃ te dhammā
suggahitā dīgharattaṃ hitāya sukhāya saṃvattanti. Taṃ kissa hetu? Suggahitattā
bhikkhave dhammānaṃ.</p>

<p><span class="parno">18</span>
<a id="p_9M_789" class="ms"></a>
Seyyathāpi, bhikkhave, puriso alagaddatthiko alagaddagavesī alagaddapariyesanaṃ
caramāno. So passeyya mahantaṃ alagaddaṃ. Tamenaṃ ajapadena daṇḍena
suniggahitaṃ niggaṇheyya. Ajapadena daṇḍena suniggahitaṃ niggahitvā, gīvāya
suggahitaṃ gaṇheyya. Kiñcāpi so, bhikkhave, alagaddo tassa purisassa hatthaṃ vā
bāhaṃ vā aññataraṃ vā angapaccangaṃ bhogehi paliveṭheyya, atha kho so neva
tatonidānaṃ maraṇaṃ vā nigaccheyya maraṇamattaṃ vā dukkhaṃ. Taṃ kissa hetu?
Suggahitattā, bhikkhave, alagaddassa. Evameva kho, bhikkhave, idhekacce
kulaputtā dhammaṃ pariyāpuṇanti—suttaṃ, geyyaṃ, veyyākaraṇaṃ, gāthaṃ, udānaṃ,
itivuttakaṃ, jātakaṃ, abbhutadhammaṃ, vedallaṃ. Te taṃ dhammaṃ pariyāpuṇitvā
tesaṃ dhammānaṃ paññāya atthaṃ upaparikkhanti. Tesaṃ te dhammā paññāya atthaṃ
upaparikkhataṃ nijjhānaṃ khamanti. Te na ceva upārambhānisaṃsā dhammaṃ
pariyāpuṇanti, na itivādappamokkhānisaṃsā ca. Yassa catthāya dhammaṃ
pariyāpuṇanti, tañcassa atthaṃ anubhonti. Tesaṃ te dhammā suggahitā dīgharattaṃ
atthāya hitāya sukhāya saṃvattanti. Taṃ kissa hetu? Suggahitattā, bhikkhave,
dhammānaṃ. <a class="wp" id="wp12"></a>Tasmātiha, bhikkhave, yassa me bhāsitassa atthaṃ ājāneyyātha, tathā
naṃ dhāreyyātha. Yassa ca pana me bhāsitassa atthaṃ na ājāneyyātha, ahaṃ vo
tattha paṭipucchitabbo, ye vā panāssu viyattā bhikkhū.</p>
<hr>

<p><span class="parno">19</span><a class="wp" id="wp13"></a>
<a id="p_9M_790" class="ms"></a>
<a class="msdiv" id="msdiv_240"></a>
Kullūpamaṃ vo, bhikkhave, dhammaṃ desessāmi nittharaṇatthāya, no gahaṇatthāya.
Taṃ suṇātha, sādhukaṃ manasikarotha, bhāsissāmī"ti. "Evaṃ, bhante"ti kho te
bhikkhū bhagavato paccassosuṃ. Bhagavā etadavoca: </p>

<p><span class="parno">20</span>
<a class="pts1" id="pts1.135"></a>
<a id="p_9M_791" class="ms"></a>
"Seyyathāpi, bhikkhave, puriso addhānamaggappaṭipanno. So passeyya mahantaṃ
udakaṇṇavaṃ, orimaṃ tīraṃ sāsankaṃ sappaṭibhayaṃ, pārimaṃ tīraṃ khemaṃ
appaṭibhayaṃ; na cassa nāvā santāraṇī uttarasetu vā apārā pāraṃ gamanāya. Tassa
evamassa: ‘ayaṃ kho mahāudakaṇṇavo, orimaṃ tīraṃ sāsankaṃ sappaṭibhayaṃ,
pārimaṃ tīraṃ khemaṃ appaṭibhayaṃ; natthi ca nāvā santāraṇī uttarasetu vā apārā
pāraṃ gamanāya. Yannūnāhaṃ tiṇakaṭṭhasākhāpalāsaṃ sankaḍḍhitvā, kullaṃ
bandhitvā, taṃ kullaṃ nissāya hatthehi ca pādehi ca vāyamamāno sotthinā pāraṃ
uttareyyan’ti. Atha kho so, bhikkhave, puriso tiṇakaṭṭhasākhāpalāsaṃ
sankaḍḍhitvā, kullaṃ bandhitvā taṃ kullaṃ nissāya hatthehi ca pādehi ca
vāyamamāno sotthinā pāraṃ uttareyya. Tassa purisassa <span class="var" title="tiṇṇassa (si, pts1, mr)" id="note248">uttiṇṇassa</span> pārangatassa
evamassa: ‘bahukāro kho me ayaṃ kullo; imāhaṃ kullaṃ nissāya hatthehi ca pādehi
ca vāyamamāno sotthinā pāraṃ uttiṇṇo. Yannūnāhaṃ imaṃ kullaṃ sīse vā āropetvā
khandhe vā <span class="var" title="paccāropetvā (s1-3) | uccopetvā (mr)" id="note249">uccāretvā</span> yena kāmaṃ pakkameyyan’ti. Taṃ kiṃ maññatha, bhikkhave,
api nu so puriso evaṃkārī tasmiṃ kulle kiccakārī assā"ti?</p>

<p><span class="parno">21</span>
<a id="p_9M_792" class="ms"></a>
"No hetaṃ, bhante". "Kathaṃkārī ca so, bhikkhave, puriso tasmiṃ kulle kiccakārī
assa? Idha, bhikkhave, tassa purisassa uttiṇṇassa pārangatassa evamassa:
‘bahukāro kho me ayaṃ kullo; imāhaṃ kullaṃ nissāya hatthehi ca pādehi ca
vāyamamāno sotthinā pāraṃ uttiṇṇo. Yannūnāhaṃ imaṃ kullaṃ thale vā <span class="var" title="ussāpetvā (s1-3) | ussāretvā (mr)" id="note250">ussādetvā</span>
udake vā opilāpetvā yena kāmaṃ pakkameyyan’ti. Evaṃkārī kho so, bhikkhave,
puriso tasmiṃ kulle kiccakārī assa. Evameva kho, bhikkhave, kullūpamo mayā
dhammo desito nittharaṇatthāya, no gahaṇatthāya. <a class="wp" id="wp14"></a>Kullūpamaṃ vo, bhikkhave,
dhammaṃ desitaṃ, ājānantehi dhammāpi vo pahātabbā pageva adhammā.</p>
<hr>

<p><span class="parno">22</span><a class="wp" id="wp15"></a>
<a class="pts1" id="pts1.136"></a>
<a id="p_9M_793" class="ms"></a>
<a class="msdiv" id="msdiv_241"></a>
Chayimāni, bhikkhave, diṭṭhiṭṭhānāni. Katamāni cha? Idha, bhikkhave, assutavā
puthujjano ariyānaṃ adassāvī ariyadhammassa akovido ariyadhamme avinīto,
sappurisānaṃ adassāvī sappurisadhammassa akovido sappurisadhamme avinīto, rūpaṃ
‘etaṃ mama, esohamasmi, eso me attā’ti samanupassati; vedanaṃ ‘etaṃ mama,
esohamasmi, eso me attā’ti samanupassati; saññaṃ ‘etaṃ mama, esohamasmi, eso me
attā’ti samanupassati; sankhāre ‘etaṃ mama, esohamasmi, eso me attā’ti
samanupassati; yampi taṃ diṭṭhaṃ sutaṃ mutaṃ viññātaṃ pattaṃ pariyesitaṃ,
anuvicaritaṃ manasā tampi ‘etaṃ mama, esohamasmi, eso me attā’ti samanupassati;
yampi taṃ diṭṭhiṭṭhānaṃ—so loko so attā, so pecca bhavissāmi nicco dhuvo
sassato avipariṇāmadhammo, sassatisamaṃ tatheva ṭhassāmīti—tampi ‘etaṃ mama,
esohamasmi, eso me attā’ti samanupassati.</p>

<p><span class="parno">23</span><a class="wp" id="wp16"></a>
<a id="p_9M_794" class="ms"></a>
Sutavā ca kho, bhikkhave, ariyasāvako ariyānaṃ dassāvī ariyadhammassa kovido
ariyadhamme suvinīto, sappurisānaṃ dassāvī sappurisadhammassa kovido
sappurisadhamme suvinīto, rūpaṃ ‘netaṃ mama, nesohamasmi, na meso attā’ti
samanupassati; vedanaṃ ‘netaṃ mama, nesohamasmi, na meso attā’ti samanupassati;
saññaṃ ‘netaṃ mama, nesohamasmi, na meso attā’ti samanupassati; sankhāre ‘netaṃ
mama, nesohamasmi, na meso attā’ti samanupassati; yampi taṃ diṭṭhaṃ sutaṃ mutaṃ
viññātaṃ pattaṃ pariyesitaṃ, anuvicaritaṃ manasā, tampi ‘netaṃ mama,
nesohamasmi, na meso attā’ti samanupassati; yampi taṃ diṭṭhiṭṭhānaṃ—so loko
so attā, so pecca bhavissāmi nicco dhuvo sassato avipariṇāmadhammo,
sassatisamaṃ tatheva ṭhassāmīti—tampi ‘netaṃ mama, nesohamasmi, na meso
attā’ti samanupassati. <a class="wp" id="wp17"></a>So evaṃ samanupassanto asati na paritassatī"ti.</p>
<hr>

<p><span class="parno">24</span><a class="wp" id="wp18"></a>
<a id="p_9M_795" class="ms"></a>
<a class="msdiv" id="msdiv_242"></a>
Evaṃ vutte, aññataro bhikkhu bhagavantaṃ etadavoca: "siyā nu kho, bhante,
bahiddhā asati paritassanā"ti? "Siyā, bhikkhū"ti—bhagavā avoca. "Idha bhikkhu
ekaccassa evaṃ hoti: ‘ahu vata me, taṃ vata me natthi; siyā vata me, taṃ
vatāhaṃ na labhāmī’ti. So socati kilamati paridevati urattāḷiṃ kandati sammohaṃ
āpajjati. Evaṃ kho, bhikkhu, bahiddhā asati paritassanā hotī"ti.</p>

<p><span class="parno">25</span><a class="wp" id="wp19"></a>
<a id="p_9M_796" class="ms"></a>
"Siyā pana, bhante, bahiddhā asati aparitassanā"ti? "Siyā, bhikkhū"ti—bhagavā
avoca. "Idha bhikkhu ekaccassa na evaṃ hoti: ‘ahu vata me, taṃ vata me natthi;
siyā vata me, taṃ vatāhaṃ na labhāmī’ti. So na socati na kilamati na paridevati
na urattāḷiṃ kandati na sammohaṃ āpajjati. Evaṃ kho, bhikkhu, bahiddhā asati
aparitassanā hotī"ti.</p>

<p><span class="parno">26</span><a class="wp" id="wp20"></a>
<a class="pts1" id="pts1.137"></a>
<a id="p_9M_797" class="ms"></a>
"Siyā nu kho, bhante, ajjhattaṃ asati paritassanā"ti? "Siyā, bhikkhū"ti – 
bhagavā avoca. "Idha, bhikkhu, ekaccassa evaṃ diṭṭhi hoti: ‘so loko so attā, so
pecca bhavissāmi nicco dhuvo sassato avipariṇāmadhammo, sassatisamaṃ tatheva
ṭhassāmī’ti. So suṇāti tathāgatassa vā tathāgatasāvakassa vā sabbesaṃ
diṭṭhiṭṭhānā&shy;dhiṭṭhāna&shy;pariyuṭṭhānā&shy;bhinivesānusayānaṃ samugghātāya
sabbasankhārasamathāya sabbūpadhipaṭinissaggāya taṇhākkhayāya virāgāya
nirodhāya nibbānāya dhammaṃ desentassa. Tassa evaṃ hoti: ‘ucchijjissāmi
nāmassu, vinassissāmi nāmassu, nassu nāma bhavissāmī’ti. So socati kilamati
paridevati urattāḷiṃ kandati sammohaṃ āpajjati. Evaṃ kho, bhikkhu, ajjhattaṃ
asati paritassanā hotī"ti.</p>

<p><span class="parno">27</span><a class="wp" id="wp21"></a>
<a id="p_9M_798" class="ms"></a>
"Siyā pana, bhante, ajjhattaṃ asati aparitassanā"ti? "Siyā, bhikkhū"ti bhagavā
avoca. "Idha, bhikkhu, ekaccassa na evaṃ diṭṭhi hoti: ‘so loko so attā, so
pecca bhavissāmi nicco dhuvo sassato avipariṇāmadhammo, sassatisamaṃ tatheva
ṭhassāmī’ti. So suṇāti tathāgatassa vā tathāgatasāvakassa vā sabbesaṃ
diṭṭhiṭṭhānā&shy;dhiṭṭhāna&shy;pariyuṭṭhānā&shy;bhinivesānusayānaṃ samugghātāya
sabbasankhārasamathāya sabbūpadhipaṭinissaggāya taṇhākkhayāya virāgāya
nirodhāya nibbānāya dhammaṃ desentassa. Tassa na evaṃ hoti: ‘ucchijjissāmi
nāmassu, vinassissāmi nāmassu, nassu nāma bhavissāmī’ti. So na socati na
kilamati na paridevati na urattāḷiṃ kandati na sammohaṃ āpajjati. Evaṃ kho,
bhikkhu, ajjhattaṃ asati aparitassanā hoti.</p>
<hr>

<p><span class="parno">28</span><a class="wp" id="wp22"></a>
<a id="p_9M_799" class="ms"></a>
<a class="msdiv" id="msdiv_243"></a>
<span class="var" title="tañca (mr)" id="note251">Taṃ</span>, bhikkhave, pariggahaṃ pariggaṇheyyātha, <span class="var" title="yvāssu (mr)" id="note252">yvāssa</span> pariggaho nicco dhuvo
sassato avipariṇāmadhammo, sassatisamaṃ tatheva tiṭṭheyya. Passatha no tumhe,
bhikkhave, taṃ pariggahaṃ yvāssa pariggaho nicco dhuvo sassato
avipariṇāmadhammo, sassatisamaṃ tatheva tiṭṭheyyā"ti? "No hetaṃ, bhante".
"Sādhu, bhikkhave. Ahampi kho taṃ, bhikkhave, pariggahaṃ na samanupassāmi
yvāssa pariggaho nicco dhuvo sassato avipariṇāmadhammo sassatisamaṃ tatheva
tiṭṭheyya.</p>

<p><span class="parno">29</span><a class="wp" id="wp23"></a>
<a id="p_9M_800" class="ms"></a>
Taṃ, bhikkhave, attavādupādānaṃ upādiyetha, <span class="var" title="yassa (s1-3, mr)" id="note254">yaṃsa</span> attavādupādānaṃ upādiyato na
uppajjeyyuṃ sokaparidevadukkhadomanassupāyāsā. Passatha no tumhe,
bhikkhave, taṃ attavādupādānaṃ yaṃsa attavādupādānaṃ upādiyato na uppajjeyyuṃ
sokaparidevadukkhadomanassupāyāsā"ti? "No hetaṃ, bhante". "Sādhu,
bhikkhave. Ahampi kho taṃ, bhikkhave, attavādupādānaṃ na samanupassāmi yaṃsa
attavādupādānaṃ upādiyato na uppajjeyyuṃ sokaparidevadukkhadomanassupāyāsā.</p>
<hr>

<p><span class="parno">30</span><a class="wp" id="wp24"></a>
<a class="pts1" id="pts1.138"></a>
<a id="p_9M_801" class="ms"></a>
Taṃ, bhikkhave, diṭṭhinissayaṃ nissayetha yaṃsa diṭṭhinissayaṃ nissayato na
uppajjeyyuṃ sokaparidevadukkhadomanassupāyāsā. Passatha no tumhe,
bhikkhave, taṃ diṭṭhinissayaṃ yaṃsa diṭṭhinissayaṃ nissayato na uppajjeyyuṃ
sokaparidevadukkhadomanassupāyāsā"ti? "No hetaṃ, bhante". "Sādhu,
bhikkhave. Ahampi kho taṃ, bhikkhave, diṭṭhinissayaṃ na samanupassāmi yaṃsa
diṭṭhinissayaṃ nissayato na uppajjeyyuṃ sokaparidevadukkhadomanassupāyāsā".</p>
<hr>

<p><span class="parno">31</span><a class="wp" id="wp25"></a>
<a id="p_9M_802" class="ms"></a>
<a class="msdiv" id="msdiv_244"></a>
"Attani vā, bhikkhave, sati ‘attaniyaṃ me’ti assā"ti?</p>

<p><span class="parno">32</span>
<a id="p_9M_803" class="ms"></a>
"Evaṃ, bhante".</p>

<p><span class="parno">33</span>
<a id="p_9M_804" class="ms"></a>
"Attaniye vā, bhikkhave, sati ‘attā me’ti assā"ti? "Evaṃ, bhante".</p>

<p><span class="parno">34</span>
<a id="p_9M_805" class="ms"></a>
"Attani ca, bhikkhave, attaniye ca saccato thetato anupalabbhamāne, yampi taṃ
diṭṭhiṭṭhānaṃ: ‘so loko so attā, so pecca bhavissāmi nicco dhuvo sassato
avipariṇāmadhammo, sassatisamaṃ tatheva <span class="var" title="na ca khoyaṃ (mr)" id="note255">ṭhassāmī’ti—nanāyaṃ</span>, bhikkhave,
kevalo paripūro bāladhammo"ti?</p>

<p><span class="parno">35</span>
<a id="p_9M_806" class="ms"></a>
"Kiñhi no siyā, bhante, kevalo hi, <span class="var" title="kevalo paripūro (bj, pts1)" id="note256">bhante, paripūro</span> bāladhammo"ti.</p>
<hr>

<p><span class="parno">36</span><a class="wp" id="wp26"></a>
<a id="p_9M_807" class="ms"></a>
"Taṃ kiṃ maññatha, bhikkhave, rūpaṃ niccaṃ vā aniccaṃ vā"ti?</p>

<p><span class="parno">37</span>
<a id="p_9M_808" class="ms"></a>
"Aniccaṃ, bhante".</p>

<p><span class="parno">38</span>
<a id="p_9M_809" class="ms"></a>
"Yaṃ panāniccaṃ dukkhaṃ vā taṃ sukhaṃ vā"ti?</p>

<p><span class="parno">39</span>
<a id="p_9M_810" class="ms"></a>
"Dukkhaṃ, bhante".</p>

<p><span class="parno">40</span>
<a id="p_9M_811" class="ms"></a>
"Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—etaṃ
mama, esohamasmi, eso me attā"ti?</p>

<p><span class="parno">41</span>
<a id="p_9M_812" class="ms"></a>
"No hetaṃ, bhante".</p>

<p><span class="parno">42</span>
<a id="p_9M_813" class="ms"></a>
"Taṃ kiṃ maññatha, bhikkhave, vedanā … pe … saññā … sankhārā … viññāṇaṃ niccaṃ
vā aniccaṃ vā"ti?</p>

<p><span class="parno">43</span>
<a id="p_9M_814" class="ms"></a>
"Aniccaṃ, bhante".</p>

<p><span class="parno">44</span>
<a id="p_9M_815" class="ms"></a>
"Yaṃ panāniccaṃ dukkhaṃ vā taṃ sukhaṃ vā"ti?</p>

<p><span class="parno">45</span>
<a id="p_9M_816" class="ms"></a>
"Dukkhaṃ, bhante".</p>

<p><span class="parno">46</span>
<a id="p_9M_817" class="ms"></a>
"Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—etaṃ
mama, esohamasmi, eso me attā"ti?</p>

<p><span class="parno">47</span>
<a id="p_9M_818" class="ms"></a>
"No hetaṃ, bhante".</p>
<hr>

<p><span class="parno">48</span><a class="wp" id="wp27"></a>
<a class="pts1" id="pts1.139"></a>
<a id="p_9M_819" class="ms"></a>
"Tasmātiha, bhikkhave, yaṃ kiñci rūpaṃ atītānāgatapaccuppannaṃ, ajjhattaṃ vā
bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā,
sabbaṃ rūpaṃ ‘netaṃ mama, nesohamasmi, na meso attā’ti—evametaṃ yathābhūtaṃ
sammappaññāya daṭṭhabbaṃ. Yā kāci vedanā … pe … yā kāci saññā … ye keci
sankhārā … yaṃ kiñci viññāṇaṃ atītānāgatapaccuppannaṃ, ajjhattaṃ vā bahiddhā
vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā, sabbaṃ
viññāṇaṃ ‘netaṃ mama, nesohamasmi, na meso attā’ti—evametaṃ yathābhūtaṃ
sammappaññāya daṭṭhabbaṃ.</p>
<hr>

<p><span class="parno">49</span><a class="wp" id="wp28"></a>
<a id="p_9M_820" class="ms"></a>
<a class="msdiv" id="msdiv_245"></a>
Evaṃ passaṃ, bhikkhave, sutavā ariyasāvako rūpasmiṃ nibbindati, vedanāya
nibbindati, saññāya nibbindati, sankhāresu nibbindati, viññāṇasmiṃ <span class="var" title="nibbindaṃ virajjati (bj, s1-3, pts1)" id="note257">nibbindati,<a class="wp" id="wp29"></a>
nibbidā virajjati</span>, virāgā vimuccati, vimuttasmiṃ vimuttamiti ñāṇaṃ hoti. ‘Khīṇā
jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.<a class="wp" id="wp30"></a>
Ayaṃ vuccati, bhikkhave, bhikkhu ukkhittapaligho itipi, saṃkiṇṇaparikkho itipi,
abbūḷhesiko itipi, niraggaḷo itipi, ariyo pannaddhajo pannabhāro visaṃyutto
itipi.</p>
<hr>

<p><span class="parno">50</span><a class="wp" id="wp31"></a>
<a id="p_9M_821" class="ms"></a>
Kathañca, bhikkhave, bhikkhu ukkhittapaligho hoti? Idha, bhikkhave, bhikkhuno
avijjā pahīnā hoti, ucchinnamūlā tālāvatthukatā anabhāvankatā, āyatiṃ
anuppādadhammā. Evaṃ kho, bhikkhave, bhikkhu ukkhittapaligho hoti.</p>

<p><span class="parno">51</span><a class="wp" id="wp32"></a>
<a id="p_9M_822" class="ms"></a>
Kathañca, bhikkhave, bhikkhu sankiṇṇaparikkho hoti? Idha, bhikkhave, bhikkhuno
ponobbhaviko jātisaṃsāro pahīno hoti, ucchinnamūlo tālāvatthukato
anabhāvankato, āyatiṃ anuppādadhammo. Evaṃ kho, bhikkhave, bhikkhu
sankiṇṇaparikkho hoti.</p>

<p><span class="parno">52</span><a class="wp" id="wp33"></a>
<a id="p_9M_823" class="ms"></a>
Kathañca, bhikkhave, bhikkhu abbūḷhesiko hoti? Idha, bhikkhave, bhikkhuno taṇhā
pahīnā hoti, ucchinnamūlā tālāvatthukatā anabhāvankatā, āyatiṃ anuppādadhammā.
Evaṃ kho, bhikkhave, bhikkhu abbūḷhesiko hoti.</p>

<p><span class="parno">53</span><a class="wp" id="wp34"></a>
<a id="p_9M_824" class="ms"></a>
Kathañca, bhikkhave, bhikkhu niraggaḷo hoti? Idha, bhikkhave, bhikkhuno pañca
orambhāgiyāni saṃyojanāni pahīnāni honti, ucchinnamūlāni tālāvatthukatāni
anabhāvankatāni, āyatiṃ anuppādadhammāni. Evaṃ kho, bhikkhave, bhikkhu
niraggaḷo hoti.</p>

<p><span class="parno">54</span><a class="wp" id="wp35"></a>
<a class="pts1" id="pts1.140"></a>
<a id="p_9M_825" class="ms"></a>
Kathañca, bhikkhave, bhikkhu ariyo pannaddhajo pannabhāro visaṃyutto hoti?
Idha, bhikkhave, bhikkhuno asmimāno pahīno hoti, ucchinnamūlo tālāvatthukato
anabhāvankato, āyatiṃ anuppādadhammo. Evaṃ kho, bhikkhave, bhikkhu ariyo
pannaddhajo pannabhāro visaṃyutto hoti.</p>

<p><span class="parno">55</span><a class="wp" id="wp36"></a>
<a id="p_9M_826" class="ms"></a>
<a class="msdiv" id="msdiv_246"></a>
Evaṃ vimuttacittaṃ kho, bhikkhave, bhikkhuṃ saindā devā sabrahmakā sapajāpatikā
anvesaṃ nādhigacchanti: ‘idaṃ nissitaṃ tathāgatassa viññāṇan’ti. Taṃ kissa
hetu? Diṭṭhevāhaṃ, bhikkhave, dhamme tathāgataṃ ananuvijjoti vadāmi. <a class="wp" id="wp37"></a>Evaṃvādiṃ
kho maṃ, bhikkhave, evamakkhāyiṃ eke samaṇabrāhmaṇā asatā tucchā musā abhūtena
abbhācikkhanti: ‘venayiko samaṇo gotamo, sato sattassa ucchedaṃ vināsaṃ
vibhavaṃ paññāpetī’ti. Yathā <span class="var" title="vāhaṃ bhikkhave na (bj, pts1) | cāhaṃ bhikkhave na (s1-3)" id="note258">cāhaṃ na, bhikkhave</span>, yathā cāhaṃ na vadāmi, tathā
maṃ te bhonto samaṇabrāhmaṇā asatā tucchā musā abhūtena abbhācikkhanti:
‘venayiko samaṇo gotamo, sato sattassa ucchedaṃ vināsaṃ vibhavaṃ paññāpetī’ti.
Pubbe cāhaṃ, bhikkhave, etarahi ca dukkhañceva paññāpemi, dukkhassa ca
nirodhaṃ. Tatra ce, bhikkhave, pare tathāgataṃ akkosanti paribhāsanti rosenti
vihesenti, tatra, bhikkhave, tathāgatassa na hoti āghāto na appaccayo na cetaso
anabhiraddhi.</p>

<p><span class="parno">56</span><a class="wp" id="wp38"></a>
<a id="p_9M_827" class="ms"></a>
Tatra ce, bhikkhave, pare tathāgataṃ sakkaronti garuṃ karonti mānenti pūjenti,
tatra, bhikkhave, tathāgatassa na hoti ānando na somanassaṃ na cetaso
uppilāvitattaṃ. Tatra ce, bhikkhave, pare vā tathāgataṃ sakkaronti garuṃ
karonti mānenti pūjenti, tatra, bhikkhave, tathāgatassa evaṃ hoti: ‘yaṃ kho
idaṃ pubbe pariññātaṃ tattha me evarūpā <span class="var" title="sakkārā (mr)" id="note259">kārā</span> karīyantī’ti. <a class="wp" id="wp39"></a>Tasmātiha,
bhikkhave, tumhe cepi pare akkoseyyuṃ paribhāseyyuṃ roseyyuṃ viheseyyuṃ, tatra
tumhe hi na āghāto na appaccayo na cetaso anabhiraddhi karaṇīyā. Tasmātiha,
bhikkhave, tumhe cepi pare sakkareyyuṃ garuṃ kareyyuṃ māneyyuṃ pūjeyyuṃ, tatra
tumhehi na ānando na somanassaṃ na cetaso uppilāvitattaṃ karaṇīyaṃ. Tasmātiha,
bhikkhave, tumhe cepi pare sakkareyyuṃ garuṃ kareyyuṃ māneyyuṃ pūjeyyuṃ, tatra
tumhākaṃ evamassa: ‘yaṃ kho idaṃ pubbe pariññātaṃ, <span class="var" title="tatrime (bj) | tattha no (s1-3, pts1, mr)" id="note260">tatthame</span> evarūpā kārā
karīyantī’ti.</p>
<hr>

<p><span class="parno">57</span><a class="wp" id="wp40"></a>
<a class="pts1" id="pts1.141"></a>
<a id="p_9M_828" class="ms"></a>
<a class="msdiv" id="msdiv_247"></a>
Tasmātiha, bhikkhave, yaṃ na tumhākaṃ taṃ pajahatha; taṃ vo pahīnaṃ dīgharattaṃ
hitāya sukhāya bhavissati. Kiñca, bhikkhave, na tumhākaṃ? Rūpaṃ, bhikkhave, na
tumhākaṃ, taṃ pajahatha; taṃ vo pahīnaṃ dīgharattaṃ hitāya sukhāya bhavissati.
Vedanā, bhikkhave, na tumhākaṃ, taṃ pajahatha; sā vo pahīnā dīgharattaṃ hitāya
sukhāya bhavissati. Saññā, bhikkhave, na tumhākaṃ, taṃ pajahatha; sā vo pahīnā
dīgharattaṃ hitāya sukhāya bhavissati. Sankhārā, bhikkhave, na tumhākaṃ, te
pajahatha; te vo pahīnā dīgharattaṃ hitāya sukhāya bhavissanti. Viññāṇaṃ,
bhikkhave, na tumhākaṃ, taṃ pajahatha; taṃ vo pahīnaṃ dīgharattaṃ hitāya
sukhāya bhavissati. <a class="wp" id="wp41"></a>Taṃ kiṃ maññatha, bhikkhave, yaṃ imasmiṃ jetavane
tiṇakaṭṭhasākhāpalāsaṃ, taṃ jano hareyya vā daheyya vā yathāpaccayaṃ vā
kareyya. Api nu tumhākaṃ evamassa: ‘amhe jano harati vā dahati vā yathāpaccayaṃ
vā karotī’"ti? "No hetaṃ, bhante". "Taṃ kissa hetu"? "Na hi no etaṃ, bhante,
attā vā attaniyaṃ vā"ti. "Evameva kho, bhikkhave, yaṃ na tumhākaṃ taṃ
pajahatha; taṃ vo pahīnaṃ dīgharattaṃ hitāya sukhāya bhavissati. Kiñca,
bhikkhave, na tumhākaṃ? Rūpaṃ, bhikkhave, na tumhākaṃ, taṃ pajahatha; taṃ vo
pahīnaṃ dīgharattaṃ hitāya sukhāya bhavissati. Vedanā, bhikkhave … pe … saññā,
bhikkhave … sankhārā, bhikkhave … pe … viññāṇaṃ, bhikkhave, na tumhākaṃ, taṃ
pajahatha; taṃ vo pahīnaṃ dīgharattaṃ hitāya sukhāya bhavissati.</p>
<hr>

<p><span class="parno">58</span><a class="wp" id="wp42"></a>
<a id="p_9M_829" class="ms"></a>
<a class="msdiv" id="msdiv_248"></a>
Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.
Evaṃ svākkhāte, bhikkhave, mayā dhamme uttāne vivaṭe pakāsite chinnapilotike ye
te bhikkhū arahanto khīṇāsavā vusitavanto katakaraṇīyā ohitabhārā
anuppattasadatthā parikkhīṇabhavasaṃyojanā sammadaññāvimuttā, vaṭṭaṃ tesaṃ
natthi paññāpanāya.</p>

<p><span class="parno">59</span><a class="wp" id="wp43"></a>
<a id="p_9M_830" class="ms"></a>
Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.
Evaṃ svākkhāte, bhikkhave, mayā dhamme uttāne vivaṭe pakāsite chinnapilotike
yesaṃ bhikkhūnaṃ pañcorambhāgiyāni saṃyojanāni pahīnāni, sabbe te opapātikā,
tattha parinibbāyino, anāvattidhammā tasmā lokā.</p>

<p><span class="parno">60</span><a class="wp" id="wp44"></a>
<a id="p_9M_831" class="ms"></a>
Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.
Evaṃ svākkhāte, bhikkhave, mayā dhamme uttāne vivaṭe pakāsite chinnapilotike
yesaṃ bhikkhūnaṃ tīṇi saṃyojanāni pahīnāni, rāgadosamohā tanubhūtā, sabbe te
sakadāgāmino, sakideva imaṃ lokaṃ āgantvā dukkhassantaṃ karissanti.</p>

<p><span class="parno">61</span><a class="wp" id="wp45"></a>
<a class="pts1" id="pts1.142"></a>
<a id="p_9M_832" class="ms"></a>
Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.
Evaṃ svākkhāte, bhikkhave, mayā dhamme uttāne vivaṭe pakāsite chinnapilotike
yesaṃ bhikkhūnaṃ tīṇi saṃyojanāni pahīnāni, sabbe te sotāpannā,
avinipātadhammā, niyatā sambodhiparāyanā.</p>

<p><span class="parno">62</span><a class="wp" id="wp46"></a>
<a id="p_9M_833" class="ms"></a>
Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.
Evaṃ svākkhāte, bhikkhave, mayā dhamme uttāne vivaṭe pakāsite chinnapilotike ye
te bhikkhū dhammānusārino saddhānusārino sabbe te sambodhiparāyanā.</p>

<p><span class="parno">63</span><a class="wp" id="wp47"></a>
<a id="p_9M_834" class="ms"></a>
Evaṃ svākkhāto, bhikkhave, mayā dhammo uttāno vivaṭo pakāsito chinnapilotiko.
Evaṃ svākkhāte, bhikkhave, mayā dhamme uttāne vivaṭe pakāsite chinnapilotike
yesaṃ mayi saddhāmattaṃ pemamattaṃ sabbe te saggaparāyanā"ti.</p>

<p><span class="parno">64</span>
<a id="p_9M_835" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Alagaddūpamasuttaṃ niṭṭhitaṃ dutiyaṃ.</p>
</div>
</section>
<div id="nextprev"><a id="previous-sutta" href="./mn21.html"></a><a id="next-sutta" href="./mn23.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN22: Alagaddūpama Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
