<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 92</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN92: Selasutta - To Sela</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_1191" class="ms"></a>
<a class="msdiv" id="msdiv_396"></a>
<span class="evam">Evaṃ me sutaṃ—​</span>   ekaṃ samayaṃ bhagavā anguttarāpesu cārikaṃ caramāno mahatā bhikkhusaṃghena
saddhiṃ aḍḍhateḷasehi bhikkhusatehi yena āpaṇaṃ nāma anguttarāpānaṃ nigamo
tadavasari. <a class="wp" id="wp2"></a>Assosi kho keṇiyo jaṭilo: "samaṇo khalu, bho, gotamo sakyaputto
sakyakulā pabbajito anguttarāpesu cārikaṃ caramāno mahatā bhikkhusaṃghena
saddhiṃ aḍḍhateḷasehi bhikkhusatehi āpaṇaṃ anuppatto. Taṃ kho pana bhavantaṃ
gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ
sammāsambuddho vijjācaraṇasampanno sugato lokavidū anuttaro purisadammasārathi
satthā devamanussānaṃ buddho bhagavā’ti. So imaṃ lokaṃ sadevakaṃ samārakaṃ
sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā
pavedeti. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ
sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Sādhu
kho pana tathārūpānaṃ arahataṃ dassanaṃ hotī"ti.</p>

<p><span class="parno">2</span><a class="wp" id="wp3"></a>
<a id="p_10M_1192" class="ms"></a>
Atha kho keṇiyo jaṭilo yena bhagavā tenupasankami; upasankamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi
samādapesi samuttejesi sampahaṃsesi. Atha kho keṇiyo jaṭilo bhagavatā dhammiyā
kathāya sandassito samādapito samuttejito sampahaṃsito bhagavantaṃ etadavoca:
"adhivāsetu me bhavaṃ gotamo svātanāya bhattaṃ saddhiṃ bhikkhusanghenā"ti. Evaṃ
vutte, bhagavā keṇiyaṃ jaṭilaṃ etadavoca: "mahā kho, keṇiya, bhikkhusangho
aḍḍhateḷasāni bhikkhusatāni, tvañca brāhmaṇesu abhippasanno"ti.</p>

<p><span class="parno">3</span>
<a id="p_10M_1193" class="ms"></a>
Dutiyampi kho keṇiyo jaṭilo bhagavantaṃ etadavoca: "kiñcāpi kho, bho gotama,
mahā bhikkhusangho aḍḍhateḷasāni bhikkhusatāni, ahañca brāhmaṇesu abhippasanno;
adhivāsetu me bhavaṃ gotamo svātanāya bhattaṃ saddhiṃ bhikkhusanghenā"ti.
Dutiyampi kho bhagavā keṇiyaṃ jaṭilaṃ etadavoca: "mahā kho, keṇiya,
bhikkhusangho aḍḍhateḷasāni bhikkhusatāni, tvañca brāhmaṇesu abhippasanno"ti.</p>

<p><span class="parno">4</span>
<a id="p_10M_1194" class="ms"></a>
Tatiyampi kho keṇiyo jaṭilo bhagavantaṃ etadavoca: "kiñcāpi kho, bho gotama,
mahā bhikkhusangho aḍḍhateḷasāni bhikkhusatāni, ahañca brāhmaṇesu abhippasanno;
adhivāsetu me bhavaṃ gotamo svātanāya bhattaṃ saddhiṃ bhikkhusanghenā"ti.
Adhivāsesi bhagavā tuṇhībhāvena.</p>

<p><span class="parno">5</span><a class="wp" id="wp4"></a>
<a id="p_10M_1195" class="ms"></a>
Atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako
assamo tenupasankami; upasankamitvā mittāmacce ñātisālohite āmantesi: "suṇantu
me bhonto, mittāmaccā ñātisālohitā; samaṇo me gotamo nimantito svātanāya
bhattaṃ saddhiṃ bhikkhusaṃghena. Yena me <span class="var" title="kāyaveyāvaṭikaṃ (bj) | kāyaveyyāvattikaṃ (s1-3, km) | kāyaveyyāvatikaṃ (mr)" id="note581">kāyaveyyāvaṭikaṃ</span> kareyyāthā"ti. "Evaṃ,
bho"ti kho keṇiyassa jaṭilassa mittāmaccā ñātisālohitā keṇiyassa jaṭilassa
paṭissutvā appekacce uddhanāni khaṇanti, appekacce kaṭṭhāni phālenti, appekacce
bhājanāni dhovanti, appekacce udakamaṇikaṃ patiṭṭhāpenti, appekacce āsanāni
paññapenti. Keṇiyo pana jaṭilo sāmaṃyeva maṇḍalamālaṃ paṭiyādeti.</p>

<p><span class="parno">6</span><a class="wp" id="wp5"></a>
<a id="p_10M_1196" class="ms"></a>
<a class="msdiv" id="msdiv_397"></a>
Tena kho pana samayena selo brāhmaṇo āpaṇe paṭivasati tiṇṇaṃ vedānaṃ pāragū
sanighaṇḍukeṭubhānaṃ sākkharappabhedānaṃ itihāsapañcamānaṃ, padako,
veyyākaraṇo, lokāyatamahāpurisalakkhaṇesu anavayo, tīṇi ca māṇavakasatāni
mante vāceti.</p>

<p><span class="parno">7</span><a class="wp" id="wp6"></a>
<a id="p_10M_1197" class="ms"></a>
Tena kho pana samayena keṇiyo jaṭilo sele brāhmaṇe abhippasanno hoti. Atha kho
selo brāhmaṇo tīhi māṇavakasatehi parivuto janghāvihāraṃ anucankamamāno
anuvicaramāno yena keṇiyassa jaṭilassa assamo tenupasankami. Addasā kho selo
brāhmaṇo keṇiyassa jaṭilassa assame appekacce uddhanāni khaṇante, appekacce
kaṭṭhāni phālente, appekacce bhājanāni dhovante, appekacce udakamaṇikaṃ
patiṭṭhāpente, appekacce āsanāni paññapente, keṇiyaṃ pana jaṭilaṃ sāmaṃyeva
maṇḍalamālaṃ paṭiyādentaṃ. <a class="wp" id="wp7"></a>Disvāna keṇiyaṃ jaṭilaṃ etadavoca: "kiṃ nu bhoto
keṇiyassa āvāho vā bhavissati vivāho vā bhavissati mahāyañño vā paccupaṭṭhito,
rājā vā māgadho seniyo bimbisāro nimantito svātanāya saddhiṃ balakāyenā"ti?</p>

<p><span class="parno">8</span><a class="wp" id="wp8"></a>
<a id="p_10M_1198" class="ms"></a>
"Na me, bho sela, āvāho bhavissati napi vivāho bhavissati napi rājā māgadho
seniyo bimbisāro nimantito svātanāya saddhiṃ balakāyena; api ca kho me
mahāyañño paccupaṭṭhito. Atthi, bho, samaṇo gotamo sakyaputto sakyakulā
pabbajito anguttarāpesu cārikaṃ caramāno mahatā bhikkhusanghena saddhiṃ
aḍḍhateḷasehi bhikkhusatehi āpaṇaṃ anuppatto. Taṃ kho pana bhavantaṃ gotamaṃ
evaṃ kalyāṇo kittisaddo abbhuggato: ‘itipi so bhagavā arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā’ti. So me nimantito svātanāya bhattaṃ saddhiṃ
bhikkhusanghenā"ti.</p>
<hr>

<p><span class="parno">9</span>
<a id="p_10M_1199" class="ms"></a>
"Buddhoti—bho keṇiya, vadesi"?</p>

<p><span class="parno">10</span>
<a id="p_10M_1200" class="ms"></a>
"Buddhoti—bho sela, vadāmi".</p>

<p><span class="parno">11</span>
<a id="p_10M_1201" class="ms"></a>
"Buddhoti—bho keṇiya, vadesi"?</p>

<p><span class="parno">12</span>
<a id="p_10M_1202" class="ms"></a>
"Buddhoti—bho sela, vadāmī"ti.</p>

<p><span class="parno">13</span><a class="wp" id="wp10"></a>
<a id="p_10M_1203" class="ms"></a>
<a class="msdiv" id="msdiv_398"></a>
Atha kho selassa brāhmaṇassa etadahosi: "ghosopi kho eso dullabho lokasmiṃ – 
<span class="var" title="yadidaṃ buddho buddhoti (mr)" id="note583">yadidaṃ ‘buddho’ti</span>. Āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa dveyeva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ—cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho panassa puttā bhavanti sūrā vīrangarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado".</p>

<p><span class="parno">14</span><a class="wp" id="wp11"></a>
<a id="p_10M_1204" class="ms"></a>
"Kahaṃ pana, bho keṇiya, etarahi so bhavaṃ gotamo viharati arahaṃ
sammāsambuddho"ti? Evaṃ vutte, keṇiyo jaṭilo dakkhiṇaṃ bāhuṃ paggahetvā selaṃ
brāhmaṇaṃ etadavoca: "yenesā, bho sela, nīlavanarājī"ti. <a class="wp" id="wp12"></a>Atha kho selo brāhmaṇo
tīhi māṇavakasatehi saddhiṃ yena bhagavā tenupasankami. Atha kho selo brāhmaṇo
te māṇavake āmantesi: "appasaddā bhonto āgacchantu <span class="var" title="pāde pādaṃ (bj)" id="note584">pade padaṃ</span> nikkhipantā;
<span class="var" title="dūrasaddā (mr)" id="note585">durāsadā</span> hi te bhagavanto sīhāva ekacarā. Yadā cāhaṃ, bho, samaṇena gotamena
saddhiṃ manteyyaṃ, mā me bhonto antarantarā kathaṃ <span class="var" title="^mn89#7 [Dhammacetiyasutta] dhammacetiyasutte" id="note586">opātetha</span>. Kathāpariyosānaṃ
me bhavanto āgamentū"ti. <a class="wp" id="wp13"></a>Atha kho selo brāhmaṇo yena bhagavā tenupasankami;
upasankamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ
vītisāretvā ekamantaṃ nisīdi. Ekamantaṃ nisinno kho selo brāhmaṇo bhagavato
kāye dvattiṃsamahāpurisalakkhaṇāni samannesi.</p>

<p><span class="parno">15</span>
<a id="p_10M_1205" class="ms"></a>
Addasā kho selo brāhmaṇo bhagavato kāye dvattiṃsamahāpurisalakkhaṇāni,
yebhuyyena ṭhapetvā dve. Dvīsu mahāpurisalakkhaṇesu kankhati vicikicchati
nādhimuccati na sampasīdati—kosohite ca vatthaguyhe pahūtajivhatāya ca. Atha
kho bhagavato etadahosi: "passati kho me ayaṃ selo brāhmaṇo dvattiṃsamahāpurisalakkhaṇāni, yebhuyyena ṭhapetvā dve. Dvīsu mahāpurisalakkhaṇesu kankhati vicikicchati nādhimuccati na sampasīdati—kosohite ca vatthaguyhe pahūtajivhatāya cā"ti. <a class="wp" id="wp14"></a>Atha kho bhagavā tathārūpaṃ iddhābhisankhāraṃ abhisankhāsi, yathā addasa selo brāhmaṇo bhagavato kosohitaṃ vatthaguyhaṃ. Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṃ jivhāya chādesi. <a class="wp" id="wp15"></a>Atha kho selassa brāhmaṇassa etadahosi: "samannāgato kho samaṇo gotamo dvattiṃsamahāpurisalakkhaṇehi paripuṇṇehi, no aparipuṇṇehi; no ca kho naṃ jānāmi buddho vā no vā. Sutaṃ kho pana metaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ: ‘ye te bhavanti arahanto sammāsambuddhā te sake vaṇṇe bhaññamāne attānaṃ pātukarontī’ti. Yannūnāhaṃ samaṇaṃ gotamaṃ sammukhā sāruppāhi gāthāhi abhitthaveyyan"ti.</p>
<hr>

<p><span class="parno">16</span>
<a id="p_10M_1206" class="ms"></a>
<a class="msdiv" id="msdiv_399"></a>
Atha kho selo brāhmaṇo bhagavantaṃ sammukhā sāruppāhi gāthāhi abhitthavi: </p>
<blockquote>

<p><span class="parno">17</span><a class="wp" id="wp16"></a>
<a id="p_10M_1207" class="ms"></a>
"Paripuṇṇakāyo suruci,<br>
Sujāto cārudassano;<br>
Suvaṇṇavaṇṇosi bhagavā,<br>
Susukkadāṭhosi <span class="var" title="viriyavā (bj, pts1) | savirīyavā (s1) | saviriyavā (s2, s3, km)" id="note589">vīriyavā</span>.
</p>

<p><span class="parno">18</span>
<a id="p_10M_1208" class="ms"></a>
Narassa hi sujātassa,<br>
ye bhavanti viyañjanā;<br>
Sabbe te tava kāyasmiṃ,<br>
mahāpurisalakkhaṇā.
</p>

<p><span class="parno">19</span>
<a id="p_10M_1209" class="ms"></a>
Pasannanetto sumukho,<br>
<span class="var" title="brahmā (s1-3, km, mr)" id="note591">brahā</span> uju patāpavā;<br>
Majjhe samaṇasaṃghassa,<br>
ādiccova virocasi.
</p>

<p><span class="parno">20</span>
<a id="p_10M_1210" class="ms"></a>
Kalyāṇadassano bhikkhu,<br>
kañcanasannibhattaco;<br>
Kiṃ te samaṇabhāvena,<br>
evaṃ uttamavaṇṇino.
</p>

<p><span class="parno">21</span>
<a id="p_10M_1211" class="ms"></a>
Rājā arahasi bhavituṃ,<br>
cakkavattī rathesabho;<br>
Cāturanto vijitāvī,<br>
<span class="var" title="jambumaṇḍassa (si, mr)" id="note592">jambusaṇḍassa</span> issaro.
</p>

<p><span class="parno">22</span>
<a id="p_10M_1212" class="ms"></a>
Khattiyā bhogirājāno,<br>
<span class="var" title="anuyuttā (bj, s1-3, km, pts1)" id="note593">anuyantā</span> bhavantu te;<br>
Rājābhirājā manujindo,<br>
rajjaṃ kārehi gotama".
</p>
</blockquote>
<hr>
<blockquote>

<p><span class="parno">23</span><a class="wp" id="wp17"></a>
<a id="p_10M_1213" class="ms"></a>
"Rājāhamasmi selāti,<br>
dhammarājā anuttaro;<br>
Dhammena cakkaṃ vattemi,<br>
cakkaṃ appaṭivattiyaṃ".
</p>
</blockquote>
<blockquote>

<p><span class="parno">24</span><a class="wp" id="wp18"></a>
<a id="p_10M_1214" class="ms"></a>
"Sambuddho paṭijānāsi,<br>
dhammarājā anuttaro;<br>
<span class="squo">‘</span> Dhammena cakkaṃ vattemi’,<br>
iti bhāsasi gotama.
</p>

<p><span class="parno">25</span>
<a id="p_10M_1215" class="ms"></a>
Ko nu senāpati bhoto,<br>
sāvako satthuranvayo;<br>
Ko tetamanuvatteti,<br>
dhammacakkaṃ pavattitaṃ".
</p>
</blockquote>
<blockquote>

<p><span class="parno">26</span><a class="wp" id="wp19"></a>
<a id="p_10M_1216" class="ms"></a>
"Mayā pavattitaṃ cakkaṃ, (selāti bhagavā)<br>
Dhammacakkaṃ anuttaraṃ;<br>
Sāriputto anuvatteti,<br>
Anujāto tathāgataṃ.
</p>

<p><span class="parno">27</span>
<a id="p_10M_1217" class="ms"></a>
Abhiññeyyaṃ abhiññātaṃ,<br>
bhāvetabbañca bhāvitaṃ;<br>
Pahātabbaṃ pahīnaṃ me,<br>
tasmā buddhosmi brāhmaṇa.
</p>

<p><span class="parno">28</span>
<a id="p_10M_1218" class="ms"></a>
Vinayassu mayi kankhaṃ,<br>
adhimuccassu brāhmaṇa;<br>
Dullabhaṃ dassanaṃ hoti,<br>
sambuddhānaṃ abhiṇhaso.
</p>

<p><span class="parno">29</span>
<a id="p_10M_1219" class="ms"></a>
Yesaṃ ve dullabho loke,<br>
pātubhāvo abhiṇhaso;<br>
Sohaṃ brāhmaṇa sambuddho,<br>
sallakatto anuttaro.
</p>

<p><span class="parno">30</span>
<a id="p_10M_1220" class="ms"></a>
Brahmabhūto atitulo,<br>
mārasenappamaddano;<br>
Sabbāmitte vasī katvā,<br>
modāmi akutobhayo".
</p>
</blockquote>
<hr>
<blockquote>

<p><span class="parno">31</span><a class="wp" id="wp20"></a>
<a id="p_10M_1221" class="ms"></a>
"Imaṃ bhonto nisāmetha,<br>
yathā bhāsati cakkhumā;<br>
Sallakatto mahāvīro,<br>
sīhova nadatī vane.
</p>

<p><span class="parno">32</span>
<a id="p_10M_1222" class="ms"></a>
Brahmabhūtaṃ atitulaṃ,<br>
mārasenappamaddanaṃ;<br>
Ko disvā nappasīdeyya,<br>
api kaṇhābhijātiko.
</p>

<p><span class="parno">33</span>
<a id="p_10M_1223" class="ms"></a>
Yo maṃ icchati anvetu,<br>
yo vā nicchati gacchatu;<br>
Idhāhaṃ pabbajissāmi,<br>
varapaññassa santike".
</p>
</blockquote>
<hr>
<blockquote>

<p><span class="parno">34</span><a class="wp" id="wp21"></a>
<a id="p_10M_1224" class="ms"></a>
"<span class="var" title="evañce (s1-3, km)" id="note595">Etañce</span> ruccati bhoto,<br>
<span class="var" title="sammāsambuddhasāsane (^snp3.7#654 [Selasutta])" id="note596">sammāsambuddhasāsanaṃ</span>;<br>
Mayampi pabbajissāma,<br>
varapaññassa santike".
</p>
</blockquote>
<blockquote>

<p><span class="parno">35</span><a class="wp" id="wp22"></a>
<a id="p_10M_1225" class="ms"></a>
Brāhmaṇā tisatā ime,<br>
yācanti pañjalīkatā;<br>
"Brahmacariyaṃ carissāma,<br>
bhagavā tava santike".
</p>
</blockquote>
<blockquote>

<p><span class="parno">36</span><a class="wp" id="wp23"></a>
<a id="p_10M_1226" class="ms"></a>
"Svākkhātaṃ brahmacariyaṃ, (selāti bhagavā)<br>
Sandiṭṭhikamakālikaṃ;<br>
Yattha amoghā pabbajjā,<br>
Appamattassa sikkhato"ti.
</p>
</blockquote>
<hr>

<p><span class="parno">37</span><a class="wp" id="wp24"></a>
<a id="p_10M_1227" class="ms"></a>
Alattha kho selo brāhmaṇo sapariso bhagavato santike pabbajjaṃ, alattha
upasampadaṃ.</p>

<p><span class="parno">38</span><a class="wp" id="wp25"></a>
<a id="p_10M_1228" class="ms"></a>
<a class="msdiv" id="msdiv_400"></a>
Atha kho keṇiyo jaṭilo tassā rattiyā accayena sake assame paṇītaṃ khādanīyaṃ
bhojanīyaṃ paṭiyādāpetvā bhagavato kālaṃ ārocāpesi: "kālo, bho gotama,
niṭṭhitaṃ bhattan"ti. Atha kho bhagavā pubbaṇhasamayaṃ nivāsetvā
pattacīvaramādāya yena keṇiyassa jaṭilassa assamo tenupasankami; upasankamitvā
paññatte āsane nisīdi saddhiṃ bhikkhusanghena. Atha kho keṇiyo jaṭilo
buddhappamukhaṃ bhikkhusanghaṃ paṇītena khādanīyena bhojanīyena sahatthā
santappesi, sampavāresi. Atha kho keṇiyo jaṭilo bhagavantaṃ bhuttāviṃ
onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. Ekamantaṃ
nisinnaṃ kho keṇiyaṃ jaṭilaṃ bhagavā imāhi gāthāhi anumodi: </p>
<blockquote>

<p><span class="parno">39</span><a class="wp" id="wp26"></a>
<a id="p_10M_1229" class="ms"></a>
"Aggihuttamukhā yaññā,<br>
sāvittī chandaso mukhaṃ;<br>
Rājā mukhaṃ manussānaṃ,<br>
nadīnaṃ sāgaro mukhaṃ.
</p>

<p><span class="parno">40</span>
<a id="p_10M_1230" class="ms"></a>
Nakkhattānaṃ mukhaṃ cando,<br>
ādicco tapataṃ mukhaṃ;<br>
Puññaṃ ākankhamānānaṃ,<br>
sangho ve yajataṃ mukhan"ti.
</p>
</blockquote>

<p><span class="parno">41</span>
<a id="p_10M_1231" class="ms"></a>
Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi.</p>

<p><span class="parno">42</span><a class="wp" id="wp27"></a>
<a id="p_10M_1232" class="ms"></a>
Atha kho āyasmā selo sapariso eko vūpakaṭṭho appamatto ātāpī pahitatto
viharanto nacirasseva—yassatthāya kulaputtā sammadeva agārasmā anagāriyaṃ
pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ
abhiññā sacchikatvā upasampajja vihāsi. "Khīṇā jāti, vusitaṃ brahmacariyaṃ,
kataṃ karaṇīyaṃ, nāparaṃ itthattāyā"ti abbhaññāsi. Aññataro kho panāyasmā selo
sapariso arahataṃ ahosi. <a class="wp" id="wp28"></a>Atha kho āyasmā selo sapariso yena bhagavā
tenupasankami; upasankamitvā ekaṃsaṃ cīvaraṃ katvā yena bhagavā tenañjaliṃ
paṇāmetvā bhagavantaṃ gāthāhi ajjhabhāsi: </p>
<blockquote>

<p><span class="parno">43</span>
<a id="p_10M_1233" class="ms"></a>
"Yaṃ taṃ saraṇamāgamma,<br>
ito aṭṭhami cakkhumā;<br>
<span class="var" title="anuttarena (mr)" id="note599">Sattarattena</span> bhagavā,<br>
dantamha tava sāsane.
</p>

<p><span class="parno">44</span>
<a id="p_10M_1234" class="ms"></a>
Tuvaṃ buddho tuvaṃ satthā,<br>
tuvaṃ mārābhibhū muni;<br>
Tuvaṃ anusaye chetvā,<br>
tiṇṇo tāresimaṃ pajaṃ.
</p>

<p><span class="parno">45</span>
<a id="p_10M_1235" class="ms"></a>
Upadhī te samatikkantā,<br>
āsavā te padālitā;<br>
<span class="var" title="sīhosi (^snp3.7#661 [Selasutta])" id="note600">Sīhova</span> anupādāno,<br>
pahīnabhayabheravo.
</p>

<p><span class="parno">46</span>
<a id="p_10M_1236" class="ms"></a>
Bhikkhavo tisatā ime,<br>
tiṭṭhanti pañjalīkatā;<br>
Pāde vīra pasārehi,<br>
nāgā vandantu satthuno"ti.
</p>
</blockquote>
<p class="endsection">Selasuttaṃ niṭṭhitaṃ dutiyaṃ.</p>
</div>
</section>
<div id="nextprev"><a id="previous-sutta" href="./mn91.html"></a><a id="next-sutta" href="./mn93.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN92: Selasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
