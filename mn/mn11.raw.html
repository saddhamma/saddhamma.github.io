<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 11</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN11: Cūḷasīhanāda Sutta - The Shorter Discourse on the Lion's Roar</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li></ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_452" class="ms"></a>
<a class="msdiv" id="msdiv_139"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: </p>

<p><span class="parno">2</span><a class="wp" id="wp2"></a>
<a class="pts1" id="pts1.64"></a>
<a id="p_9M_453" class="ms"></a>
"Idheva, bhikkhave, samaṇo, idha dutiyo samaṇo, idha tatiyo samaṇo, idha
catuttho samaṇo; suññā parappavādā <span class="var" title="samaṇehi aññeti (bj, pts1, mr) | samaṇehi aññebhīti (s1-3)" id="note127">samaṇebhi aññehīti</span>. <span class="var" title="evameva (bj, s1-3, mr)" id="note128">Evametaṃ</span>, bhikkhave,
sammā sīhanādaṃ nadatha.</p>

<p><span class="parno">3</span><a class="wp" id="wp3"></a>
<a id="p_9M_454" class="ms"></a>
<a class="msdiv" id="msdiv_140"></a>
Ṭhānaṃ kho panetaṃ, bhikkhave, vijjati yaṃ aññatitthiyā paribbājakā evaṃ
vadeyyuṃ: ‘ko panāyasmantānaṃ assāso, kiṃ balaṃ, yena tumhe āyasmanto evaṃ
vadetha—idheva samaṇo, idha dutiyo samaṇo, idha tatiyo samaṇo, idha catuttho
samaṇo; suññā parappavādā samaṇebhi aññehī’ti? Evaṃvādino, bhikkhave,
aññatitthiyā paribbājakā evamassu vacanīyā: ‘atthi kho no, āvuso, tena
bhagavatā jānatā passatā arahatā sammāsambuddhena cattāro dhammā akkhātā ye
mayaṃ attani sampassamānā evaṃ vadema—idheva samaṇo, idha dutiyo samaṇo, idha
tatiyo samaṇo, idha catuttho samaṇo; suññā parappavādā samaṇebhi aññehīti.
Katame cattāro? Atthi kho no, āvuso, satthari pasādo, atthi dhamme pasādo,
atthi sīlesu paripūrakāritā; sahadhammikā kho pana piyā manāpā—gahaṭṭhā ceva
pabbajitā ca. Ime kho no, āvuso, tena bhagavatā jānatā passatā arahatā
sammāsambuddhena cattāro dhammā akkhātā ye mayaṃ attani sampassamānā evaṃ
vadema—idheva samaṇo, idha dutiyo samaṇo, idha tatiyo samaṇo, idha catuttho
samaṇo; suññā parappavādā samaṇebhi aññehī’ti.</p>

<p><span class="parno">4</span><a class="wp" id="wp4"></a>
<a id="p_9M_455" class="ms"></a>
<a class="msdiv" id="msdiv_141"></a>
Ṭhānaṃ kho panetaṃ, bhikkhave, vijjati yaṃ aññatitthiyā paribbājakā evaṃ
vadeyyuṃ: ‘amhākampi kho, āvuso, atthi satthari pasādo yo amhākaṃ satthā,
amhākampi atthi dhamme pasādo yo amhākaṃ dhammo, mayampi sīlesu paripūrakārino
yāni amhākaṃ sīlāni, amhākampi sahadhammikā piyā manāpā—gahaṭṭhā ceva
pabbajitā ca. Idha no, āvuso, ko viseso ko <span class="var" title="adhippāyo (bj, s1-3, pts1) | adhippāyaso (bj-a) | adhippayogo (mr)" id="note129">adhippayāso</span> kiṃ nānākaraṇaṃ yadidaṃ
tumhākañceva amhākañcā’ti?</p>

<p><span class="parno">5</span><a class="wp" id="wp5"></a>
<a id="p_9M_456" class="ms"></a>
Evaṃvādino, bhikkhave, aññatitthiyā paribbājakā evamassu vacanīyā: ‘kiṃ
panāvuso, ekā niṭṭhā, udāhu puthu niṭṭhā’ti? Sammā byākaramānā, bhikkhave,
aññatitthiyā paribbājakā evaṃ byākareyyuṃ: ‘ekāvuso, niṭṭhā, na puthu
niṭṭhā’ti.</p>

<p><span class="parno">6</span>
<a id="p_9M_457" class="ms"></a>
‘Sā panāvuso, niṭṭhā sarāgassa udāhu vītarāgassā’ti? Sammā byākaramānā,
bhikkhave, aññatitthiyā paribbājakā evaṃ byākareyyuṃ: ‘vītarāgassāvuso, sā
niṭṭhā, na sā niṭṭhā sarāgassā’ti.</p>

<p><span class="parno">7</span>
<a id="p_9M_458" class="ms"></a>
‘Sā panāvuso, niṭṭhā sadosassa udāhu vītadosassā’ti? Sammā byākaramānā,
bhikkhave, aññatitthiyā paribbājakā evaṃ byākareyyuṃ: ‘vītadosassāvuso, sā
niṭṭhā, na sā niṭṭhā sadosassā’ti.</p>

<p><span class="parno">8</span>
<a id="p_9M_459" class="ms"></a>
‘Sā panāvuso, niṭṭhā samohassa udāhu vītamohassā’ti? Sammā byākaramānā,
bhikkhave, aññatitthiyā paribbājakā evaṃ byākareyyuṃ: ‘vītamohassāvuso, sā
niṭṭhā, na sā niṭṭhā samohassā’ti.</p>

<p><span class="parno">9</span>
<a class="pts1" id="pts1.65"></a>
<a id="p_9M_460" class="ms"></a>
‘Sā panāvuso, niṭṭhā sataṇhassa udāhu vītataṇhassā’ti? Sammā byākaramānā,
bhikkhave, aññatitthiyā paribbājakā evaṃ byākareyyuṃ: ‘vītataṇhassāvuso, sā
niṭṭhā, na sā niṭṭhā sataṇhassā’ti.</p>

<p><span class="parno">10</span>
<a id="p_9M_461" class="ms"></a>
‘Sā panāvuso, niṭṭhā saupādānassa udāhu anupādānassā’ti? Sammā byākaramānā,
bhikkhave, aññatitthiyā paribbājakā evaṃ byākareyyuṃ: ‘anupādānassāvuso, sā
niṭṭhā, na sā niṭṭhā saupādānassā’ti.</p>

<p><span class="parno">11</span>
<a id="p_9M_462" class="ms"></a>
‘Sā panāvuso, niṭṭhā viddasuno udāhu aviddasuno’ti? Sammā byākaramānā,
bhikkhave, aññatitthiyā paribbājakā evaṃ byākareyyuṃ: ‘viddasuno, āvuso, sā
niṭṭhā, na sā niṭṭhā aviddasuno’ti.</p>

<p><span class="parno">12</span>
<a id="p_9M_463" class="ms"></a>
‘Sā panāvuso, niṭṭhā anuruddhappaṭiviruddhassa udāhu ananuruddhaappaṭiviruddhassā’ti? Sammā byākaramānā, bhikkhave, aññatitthiyā paribbājakā evaṃ byākareyyuṃ: ‘ananuruddhaappaṭiviruddhassāvuso, sā niṭṭhā, na sā niṭṭhā anuruddhappaṭiviruddhassā’ti.</p>

<p><span class="parno">13</span>
<a id="p_9M_464" class="ms"></a>
‘Sā panāvuso, niṭṭhā papañcārāmassa papañcaratino udāhu nippapañcārāmassa
nippapañcaratino’ti? Sammā byākaramānā, bhikkhave, aññatitthiyā paribbājakā
evaṃ byākareyyuṃ: ‘nippapañcārāmassāvuso, sā niṭṭhā nippapañcaratino, na sā
niṭṭhā papañcārāmassa papañcaratino’ti.</p>

<p><span class="parno">14</span><a class="wp" id="wp6"></a>
<a id="p_9M_465" class="ms"></a>
<a class="msdiv" id="msdiv_142"></a>
Dvemā, bhikkhave, diṭṭhiyo—bhavadiṭṭhi ca vibhavadiṭṭhi ca. Ye hi keci,
bhikkhave, samaṇā vā brāhmaṇā vā bhavadiṭṭhiṃ allīnā bhavadiṭṭhiṃ upagatā
bhavadiṭṭhiṃ ajjhositā, vibhavadiṭṭhiyā te paṭiviruddhā. Ye hi keci, bhikkhave,
samaṇā vā brāhmaṇā vā vibhavadiṭṭhiṃ allīnā vibhavadiṭṭhiṃ upagatā
vibhavadiṭṭhiṃ ajjhositā, bhavadiṭṭhiyā te paṭiviruddhā. <a class="wp" id="wp7"></a>Ye hi keci, bhikkhave,
samaṇā vā brāhmaṇā vā imāsaṃ dvinnaṃ diṭṭhīnaṃ samudayañca atthangamañca
assādañca ādīnavañca nissaraṇañca yathābhūtaṃ nappajānanti, ‘te sarāgā te
sadosā te samohā te sataṇhā te saupādānā te aviddasuno te anuruddhappaṭiviruddhā te papañcārāmā papañcaratino; te na parimuccanti jātiyā jarāya maraṇena sokehi paridevehi dukkhehi domanassehi upāyāsehi; na parimuccanti dukkhasmā’ti vadāmi. <a class="wp" id="wp8"></a>Ye ca kho keci, bhikkhave, samaṇā vā brāhmaṇā vā imāsaṃ dvinnaṃ diṭṭhīnaṃ samudayañca atthangamañca assādañca ādīnavañca nissaraṇañca yathābhūtaṃ pajānanti, ‘te vītarāgā te vītadosā te vītamohā te vītataṇhā te anupādānā te viddasuno te ananuruddhaappaṭiviruddhā te nippapañcārāmā nippapañcaratino; te parimuccanti jātiyā jarāya maraṇena sokehi paridevehi dukkhehi domanassehi upāyāsehi; parimuccanti dukkhasmā’ti vadāmi.</p>

<p><span class="parno">15</span><a class="wp" id="wp9"></a>
<a class="pts1" id="pts1.66"></a>
<a id="p_9M_466" class="ms"></a>
<a class="msdiv" id="msdiv_143"></a>
Cattārimāni, bhikkhave, upādānāni. Katamāni cattāri? Kāmupādānaṃ,
diṭṭhupādānaṃ, sīlabbatupādānaṃ, attavādupādānaṃ. <a class="wp" id="wp10"></a>Santi, bhikkhave, eke
samaṇabrāhmaṇā sabbupādānapariññāvādā paṭijānamānā. Te na sammā
sabbupādānapariññaṃ paññapenti—kāmupādānassa pariññaṃ paññapenti, na
diṭṭhupādānassa pariññaṃ paññapenti, na sīlabbatupādānassa pariññaṃ paññapenti,
na attavādupādānassa pariññaṃ paññapenti. Taṃ kissa hetu? Imāni hi te bhonto
samaṇabrāhmaṇā tīṇi ṭhānāni yathābhūtaṃ nappajānanti. Tasmā te bhonto
samaṇabrāhmaṇā sabbupādānapariññāvādā <span class="var" title="paṭijānamānā na sammā (?)" id="note130">paṭijānamānā; te na sammā</span>
sabbupādānapariññaṃ paññapenti—kāmupādānassa pariññaṃ paññapenti, na
diṭṭhupādānassa pariññaṃ paññapenti, na sīlabbatupādānassa pariññaṃ paññapenti,
na attavādupādānassa pariññaṃ paññapenti.</p>

<p><span class="parno">16</span><a class="wp" id="wp11"></a>
<a id="p_9M_467" class="ms"></a>
Santi, bhikkhave, eke samaṇabrāhmaṇā sabbupādānapariññāvādā paṭijānamānā. Te na
sammā sabbupādānapariññaṃ paññapenti—kāmupādānassa pariññaṃ paññapenti,
diṭṭhupādānassa pariññaṃ paññapenti, na sīlabbatupādānassa pariññaṃ paññapenti,
na attavādupādānassa pariññaṃ paññapenti. Taṃ kissa hetu? Imāni hi te bhonto
samaṇabrāhmaṇā dve ṭhānāni yathābhūtaṃ nappajānanti. Tasmā te bhonto
samaṇabrāhmaṇā sabbupādānapariññāvādā paṭijānamānā; te na sammā
sabbupādānapariññaṃ paññapenti—kāmupādānassa pariññaṃ paññapenti,
diṭṭhupādānassa pariññaṃ paññapenti, na sīlabbatupādānassa pariññaṃ paññapenti,
na attavādupādānassa pariññaṃ paññapenti.</p>

<p><span class="parno">17</span><a class="wp" id="wp12"></a>
<a id="p_9M_468" class="ms"></a>
Santi, bhikkhave, eke samaṇabrāhmaṇā sabbupādānapariññāvādā paṭijānamānā. Te na
sammā sabbupādānapariññaṃ paññapenti—kāmupādānassa pariññaṃ paññapenti,
diṭṭhupādānassa pariññaṃ paññapenti, sīlabbatupādānassa pariññaṃ paññapenti, na
attavādupādānassa pariññaṃ paññapenti. Taṃ kissa hetu? Imañhi te bhonto
samaṇabrāhmaṇā ekaṃ ṭhānaṃ yathābhūtaṃ nappajānanti. Tasmā te bhonto
samaṇabrāhmaṇā sabbupādānapariññāvādā <span class="var" title="paṭijānamānā na sammā (?)" id="note131">paṭijānamānā; te na sammā</span>
sabbupādānapariññaṃ paññapenti—kāmupādānassa pariññaṃ paññapenti,
diṭṭhupādānassa pariññaṃ paññapenti, sīlabbatupādānassa pariññaṃ paññapenti, na
attavādupādānassa pariññaṃ paññapenti.</p>

<p><span class="parno">18</span><a class="wp" id="wp13"></a>
<a class="pts1" id="pts1.67"></a>
<a id="p_9M_469" class="ms"></a>
Evarūpe kho, bhikkhave, dhammavinaye yo satthari pasādo so na sammaggato
akkhāyati; yo dhamme pasādo so na sammaggato akkhāyati; yā sīlesu
paripūrakāritā sā na sammaggatā akkhāyati; yā sahadhammikesu piyamanāpatā sā na
sammaggatā akkhāyati. Taṃ kissa hetu? Evañhetaṃ, bhikkhave, hoti yathā taṃ
durakkhāte dhammavinaye duppavedite aniyyānike anupasamasaṃvattanike
asammāsambuddhappavedite.</p>

<p><span class="parno">19</span><a class="wp" id="wp14"></a>
<a id="p_9M_470" class="ms"></a>
<a class="msdiv" id="msdiv_144"></a>
Tathāgato ca kho, bhikkhave, arahaṃ sammāsambuddho sabbupādānapariññāvādo
paṭijānamāno sammā sabbupādānapariññaṃ paññapeti—kāmupādānassa pariññaṃ
paññapeti, diṭṭhupādānassa pariññaṃ paññapeti, sīlabbatupādānassa pariññaṃ
paññapeti, attavādupādānassa pariññaṃ paññapeti. <a class="wp" id="wp15"></a>Evarūpe kho, bhikkhave,
dhammavinaye yo satthari pasādo so sammaggato akkhāyati; yo dhamme pasādo so
sammaggato akkhāyati; yā sīlesu paripūrakāritā sā sammaggatā akkhāyati; yā
sahadhammikesu piyamanāpatā sā sammaggatā akkhāyati. Taṃ kissa hetu? Evañhetaṃ,
bhikkhave, hoti yathā taṃ svākkhāte dhammavinaye suppavedite niyyānike
upasamasaṃvattanike sammāsambuddhappavedite.</p>

<p><span class="parno">20</span><a class="wp" id="wp16"></a>
<a id="p_9M_471" class="ms"></a>
<a class="msdiv" id="msdiv_145"></a>
Ime ca, bhikkhave, cattāro upādānā. Kiṃnidānā kiṃsamudayā kiṃjātikā kiṃpabhavā?
Ime cattāro upādānā taṇhānidānā taṇhāsamudayā taṇhājātikā taṇhāpabhavā. Taṇhā
cāyaṃ, bhikkhave, kiṃnidānā kiṃsamudayā kiṃjātikā kiṃpabhavā? Taṇhā
vedanānidānā vedanāsamudayā vedanājātikā vedanāpabhavā. Vedanā cāyaṃ,
bhikkhave, kiṃnidānā kiṃsamudayā kiṃjātikā kiṃpabhavā? Vedanā phassanidānā
phassasamudayā phassajātikā phassapabhavā. Phasso cāyaṃ, bhikkhave, kiṃnidāno
kiṃsamudayo kiṃjātiko kiṃpabhavo? Phasso saḷāyatananidāno saḷāyatanasamudayo
saḷāyatanajātiko saḷāyatanapabhavo. Saḷāyatanañcidaṃ, bhikkhave, kiṃnidānaṃ
kiṃsamudayaṃ kiṃjātikaṃ kiṃpabhavaṃ? Saḷāyatanaṃ nāmarūpanidānaṃ
nāmarūpasamudayaṃ nāmarūpajātikaṃ nāmarūpapabhavaṃ. Nāmarūpañcidaṃ, bhikkhave,
kiṃnidānaṃ kiṃsamudayaṃ kiṃjātikaṃ kiṃpabhavaṃ? Nāmarūpaṃ viññāṇanidānaṃ
viññāṇasamudayaṃ viññāṇajātikaṃ viññāṇapabhavaṃ. Viññāṇañcidaṃ, bhikkhave,
kiṃnidānaṃ kiṃsamudayaṃ kiṃjātikaṃ kiṃpabhavaṃ? Viññāṇaṃ sankhāranidānaṃ
sankhārasamudayaṃ sankhārajātikaṃ sankhārapabhavaṃ. Sankhārā cime, bhikkhave,
kiṃnidānā kiṃsamudayā kiṃjātikā kiṃpabhavā? Sankhārā avijjānidānā
avijjāsamudayā avijjājātikā avijjāpabhavā.</p>

<p><span class="parno">21</span><a class="wp" id="wp17"></a>
<a id="p_9M_472" class="ms"></a>
Yato ca kho, bhikkhave, bhikkhuno avijjā pahīnā hoti vijjā uppannā, so
avijjāvirāgā vijjuppādā neva kāmupādānaṃ upādiyati, na diṭṭhupādānaṃ upādiyati,
na sīlabbatupādānaṃ upādiyati, na attavādupādānaṃ upādiyati. Anupādiyaṃ na
paritassati, aparitassaṃ paccattaññeva parinibbāyati. ‘Khīṇā jāti, vusitaṃ
brahmacariyaṃ, kataṃ karaṇīyaṃ, nāparaṃ itthattāyā’ti pajānātī"ti.</p>

<p><span class="parno">22</span>
<a class="pts1" id="pts1.68"></a>
<a id="p_9M_473" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Cūḷasīhanādasuttaṃ niṭṭhitaṃ paṭhamaṃ.</p>
</div>
</section>
<div id="nextprev"><a id="previous-sutta" href="./mn10.html"></a><a id="next-sutta" href="./mn12.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN11: Cūḷasīhanāda Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
