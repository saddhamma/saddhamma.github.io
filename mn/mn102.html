<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 102</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN102: Pañcattayasutta - The Five and Three</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_11M_56" class="ms"></a>
<a class="msdiv" id="msdiv_21"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: <a class="wp" id="wp2"></a>"santi, bhikkhave, eke samaṇabrāhmaṇā
aparantakappikā aparantānudiṭṭhino aparantaṃ ārabbha anekavihitāni
<span class="var" title="adhimuttipadāni (s1-3, km, mr)" id="note25">adhivuttipadāni</span> abhivadanti. ‘Saññī attā hoti arogo paraṃ maraṇā’ti—ittheke
abhivadanti; ‘asaññī attā hoti arogo paraṃ maraṇā’ti—ittheke abhivadanti;
‘nevasaññīnāsaññī attā hoti arogo paraṃ maraṇā’ti—ittheke abhivadanti; sato
vā pana sattassa ucchedaṃ vināsaṃ vibhavaṃ <span class="var" title="paññāpenti (bj, s1-3, km, pts1)" id="note26">paññapenti</span>, diṭṭhadhammanibbānaṃ vā
paneke abhivadanti. Iti santaṃ vā attānaṃ paññapenti arogaṃ<q class="open" id="note27" title=" paraṃ maraṇā. iti imāni (ka-ma)"> paraṃ maraṇā, sato
vā pana sattassa ucchedaṃ vināsaṃ vibhavaṃ paññapenti, diṭṭhadhammanibbānaṃ vā
paneke abhivadanti. Iti imāni pañca</q> hutvā tīṇi honti, tīṇi hutvā pañca honti – 
ayamuddeso pañcattayassa.</p>

<p><span class="parno">2</span><a class="wp" id="wp3"></a>
<a class="pts1" id="pts2.229"></a>
<a id="p_11M_57" class="ms"></a>
<a class="msdiv" id="msdiv_22"></a>
Tatra, bhikkhave, ye te samaṇabrāhmaṇā saññiṃ attānaṃ paññapenti arogaṃ paraṃ
maraṇā, rūpiṃ vā te bhonto samaṇabrāhmaṇā saññiṃ attānaṃ paññapenti arogaṃ
paraṃ maraṇā, arūpiṃ vā te bhonto samaṇabrāhmaṇā saññiṃ attānaṃ paññapenti
arogaṃ paraṃ maraṇā, rūpiñca arūpiñca vā te bhonto samaṇabrāhmaṇā saññiṃ
attānaṃ paññapenti arogaṃ paraṃ maraṇā, nevarūpiṃ nārūpiṃ vā te bhonto
samaṇabrāhmaṇā saññiṃ attānaṃ paññapenti arogaṃ paraṃ maraṇā, ekattasaññiṃ vā
te bhonto samaṇabrāhmaṇā saññiṃ attānaṃ paññapenti arogaṃ paraṃ maraṇā,
nānattasaññiṃ vā te bhonto samaṇabrāhmaṇā saññiṃ attānaṃ paññapenti arogaṃ
paraṃ maraṇā, parittasaññiṃ vā te bhonto samaṇabrāhmaṇā saññiṃ attānaṃ
paññapenti arogaṃ paraṃ maraṇā, appamāṇasaññiṃ vā te bhonto samaṇabrāhmaṇā
saññiṃ attānaṃ paññapenti arogaṃ paraṃ maraṇā, <span class="var" title="evaṃ (mr)" id="note29">etaṃ</span> vā <span class="var" title="panetesaṃ (s1-3, km)" id="note30">panekesaṃ</span> upātivattataṃ
viññāṇakasiṇameke abhivadanti appamāṇaṃ āneñjaṃ. <a class="wp" id="wp4"></a>Tayidaṃ, bhikkhave, tathāgato
<span class="var" title="pajānāti (bj, s1-3, km, pts1)" id="note31">abhijānāti</span>. Ye kho te bhonto samaṇabrāhmaṇā saññiṃ attānaṃ paññapenti arogaṃ
paraṃ maraṇā, rūpiṃ vā te bhonto samaṇabrāhmaṇā saññiṃ attānaṃ paññapenti
arogaṃ paraṃ maraṇā, arūpiṃ vā te bhonto samaṇabrāhmaṇā saññiṃ attānaṃ
paññapenti arogaṃ paraṃ maraṇā, rūpiñca arūpiñca vā te bhonto samaṇabrāhmaṇā
saññiṃ attānaṃ paññapenti arogaṃ paraṃ maraṇā, nevarūpiṃ nārūpiṃ vā te bhonto
samaṇabrāhmaṇā saññiṃ attānaṃ paññapenti arogaṃ paraṃ maraṇā, ekattasaññiṃ vā
te bhonto samaṇabrāhmaṇā saññiṃ attānaṃ paññapenti arogaṃ paraṃ maraṇā,
nānattasaññiṃ vā te bhonto samaṇabrāhmaṇā saññiṃ attānaṃ paññapenti arogaṃ
paraṃ maraṇā, parittasaññiṃ vā te bhonto samaṇabrāhmaṇā saññiṃ attānaṃ
paññapenti arogaṃ paraṃ maraṇā, appamāṇasaññiṃ vā te bhonto samaṇabrāhmaṇā
saññiṃ attānaṃ paññapenti arogaṃ <span class="var" title="parammaraṇā (s1-3) | maraṇāti (mr)" id="note32">paraṃ maraṇā</span>, yā vā panetāsaṃ saññānaṃ
parisuddhā paramā aggā anuttariyā akkhāyati—yadi rūpasaññānaṃ yadi
arūpasaññānaṃ yadi ekattasaññānaṃ yadi nānattasaññānaṃ. ‘Natthi kiñcī’ti
ākiñcaññāyatanameke abhivadanti appamāṇaṃ āneñjaṃ. ‘Tayidaṃ sankhataṃ oḷārikaṃ
atthi kho pana sankhārānaṃ nirodho atthetan’ti—iti viditvā tassa
nissaraṇadassāvī tathāgato tadupātivatto.</p>
<hr>

<p><span class="parno">3</span><a class="wp" id="wp5"></a>
<a class="pts1" id="pts2.231"></a>
<a id="p_11M_58" class="ms"></a>
<a class="msdiv" id="msdiv_23"></a>
Tatra, bhikkhave, ye te samaṇabrāhmaṇā asaññiṃ attānaṃ paññapenti arogaṃ paraṃ
maraṇā, rūpiṃ vā te bhonto samaṇabrāhmaṇā asaññiṃ attānaṃ paññapenti arogaṃ
paraṃ maraṇā, arūpiṃ vā te bhonto samaṇabrāhmaṇā asaññiṃ attānaṃ paññapenti
arogaṃ paraṃ maraṇā, rūpiñca arūpiñca vā te bhonto samaṇabrāhmaṇā asaññiṃ
attānaṃ paññapenti arogaṃ paraṃ maraṇā, nevarūpiṃ nārūpiṃ vā te bhonto
samaṇabrāhmaṇā asaññiṃ attānaṃ paññapenti arogaṃ paraṃ maraṇā. <a class="wp" id="wp6"></a>Tatra,
bhikkhave, ye te samaṇabrāhmaṇā saññiṃ attānaṃ paññapenti arogaṃ paraṃ maraṇā
tesamete paṭikkosanti. Taṃ kissa hetu? Saññā rogo saññā gaṇḍo saññā sallaṃ,
etaṃ santaṃ etaṃ paṇītaṃ yadidaṃ: ‘asaññan’ti. <a class="wp" id="wp7"></a>Tayidaṃ, bhikkhave, tathāgato
abhijānāti ye kho te bhonto samaṇabrāhmaṇā asaññiṃ attānaṃ paññapenti arogaṃ
paraṃ maraṇā, rūpiṃ vā te bhonto samaṇabrāhmaṇā asaññiṃ attānaṃ paññapenti
arogaṃ paraṃ maraṇā, arūpiṃ vā te bhonto samaṇabrāhmaṇā asaññiṃ attānaṃ
paññapenti arogaṃ paraṃ maraṇā, rūpiñca arūpiñca vā te bhonto samaṇabrāhmaṇā
asaññiṃ attānaṃ paññapenti arogaṃ paraṃ maraṇā, nevarūpiṃ nārūpiṃ vā te bhonto
samaṇabrāhmaṇā asaññiṃ attānaṃ paññapenti arogaṃ paraṃ maraṇā. Yo hi koci,
bhikkhave, samaṇo vā brāhmaṇo vā evaṃ vadeyya: ‘ahamaññatra rūpā, aññatra
vedanāya, aññatra saññāya, aññatra <span class="var" title="aññatra viññāṇā (s1-3, km) | aññatra viññāṇassa (pts1) | aññatra viññāṇena (mr)" id="note33">sankhārehi, viññāṇassa</span> āgatiṃ vā gatiṃ vā
cutiṃ vā upapattiṃ vā vuddhiṃ vā virūḷhiṃ vā vepullaṃ vā paññapessāmī’ti – 
netaṃ ṭhānaṃ vijjati. ‘Tayidaṃ sankhataṃ oḷārikaṃ atthi kho pana sankhārānaṃ
nirodho atthetan’ti—iti viditvā tassa nissaraṇadassāvī tathāgato
tadupātivatto.</p>

<p><span class="parno">4</span><a class="wp" id="wp8"></a>
<a class="pts1" id="pts2.232"></a>
<a id="p_11M_59" class="ms"></a>
<a class="msdiv" id="msdiv_24"></a>
Tatra, bhikkhave, ye te samaṇabrāhmaṇā nevasaññīnāsaññiṃ attānaṃ paññapenti
arogaṃ paraṃ maraṇā, rūpiṃ vā te bhonto samaṇabrāhmaṇā nevasaññīnāsaññiṃ
attānaṃ paññapenti arogaṃ paraṃ maraṇā, arūpiṃ vā te bhonto samaṇabrāhmaṇā
nevasaññīnāsaññiṃ attānaṃ paññapenti arogaṃ paraṃ maraṇā, rūpiñca arūpiñca vā
te bhonto samaṇabrāhmaṇā nevasaññīnāsaññiṃ attānaṃ paññapenti arogaṃ paraṃ
maraṇā, nevarūpiṃ nārūpiṃ vā te bhonto samaṇabrāhmaṇā nevasaññīnāsaññiṃ attānaṃ
paññapenti arogaṃ paraṃ maraṇā. <a class="wp" id="wp9"></a>Tatra, bhikkhave, ye te samaṇabrāhmaṇā saññiṃ
attānaṃ paññapenti arogaṃ paraṃ maraṇā tesamete paṭikkosanti, yepi te bhonto
samaṇabrāhmaṇā asaññiṃ attānaṃ paññapenti arogaṃ paraṃ maraṇā tesamete
paṭikkosanti. Taṃ kissa hetu? Saññā rogo saññā gaṇḍo saññā sallaṃ, asaññā
sammoho, etaṃ santaṃ etaṃ paṇītaṃ yadidaṃ: ‘<span class="var" title="nevasaññānāsaññāti (s1-3, km, pts1, mr)" id="note34">nevasaññānāsaññan’ti</span>. <a class="wp" id="wp10"></a>Tayidaṃ,
bhikkhave, tathāgato abhijānāti. Ye kho te bhonto samaṇabrāhmaṇā
nevasaññīnāsaññiṃ attānaṃ paññapenti arogaṃ paraṃ maraṇā, rūpiṃ vā te bhonto
samaṇabrāhmaṇā nevasaññīnāsaññiṃ attānaṃ paññapenti arogaṃ paraṃ maraṇā, arūpiṃ
vā te bhonto samaṇabrāhmaṇā nevasaññīnāsaññiṃ attānaṃ paññapenti arogaṃ paraṃ
maraṇā, rūpiñca arūpiñca vā te bhonto samaṇabrāhmaṇā nevasaññīnāsaññiṃ attānaṃ
paññapenti arogaṃ paraṃ maraṇā, nevarūpiṃ nārūpiṃ vā te bhonto samaṇabrāhmaṇā
nevasaññīnāsaññiṃ attānaṃ paññapenti arogaṃ paraṃ maraṇā. Ye hi keci,
bhikkhave, samaṇā vā brāhmaṇā vā diṭṭha&shy;suta&shy;muta&shy;viññātabba&shy;sankhāra&shy;mattena
etassa āyatanassa upasampadaṃ paññapenti, byasanañhetaṃ, <span class="var" title="āyatanamakkhāyati (mr)" id="note35">bhikkhave, akkhāyati</span>
etassa āyatanassa upasampadāya. Na hetaṃ, bhikkhave, āyatanaṃ
sankhāra&shy;samāpatti&shy;pattabbamakkhāyati; sankhārā&shy;vasesasamāpatti&shy;pattabbametaṃ, bhikkhave, āyatanamakkhāyati. ‘Tayidaṃ sankhataṃ oḷārikaṃ atthi kho pana sankhārānaṃ nirodho atthetan’ti—iti viditvā tassa nissaraṇadassāvī tathāgato tadupātivatto.</p>

<p><span class="parno">5</span><a class="wp" id="wp11"></a>
<a class="pts1" id="pts2.233"></a>
<a id="p_11M_60" class="ms"></a>
<a class="msdiv" id="msdiv_25"></a>
Tatra, bhikkhave, ye te samaṇabrāhmaṇā sato sattassa ucchedaṃ vināsaṃ vibhavaṃ
paññapenti, tatra, bhikkhave, ye te samaṇabrāhmaṇā saññiṃ attānaṃ paññapenti
arogaṃ paraṃ maraṇā tesamete paṭikkosanti, yepi te bhonto samaṇabrāhmaṇā
asaññiṃ attānaṃ paññapenti arogaṃ paraṃ maraṇā tesamete paṭikkosanti, yepi te
bhonto samaṇabrāhmaṇā nevasaññīnāsaññiṃ attānaṃ paññapenti arogaṃ paraṃ maraṇā
tesamete paṭikkosanti. Taṃ kissa hetu? Sabbepime bhonto samaṇabrāhmaṇā <span class="var" title="uddhaṃsarā (bj, pts1) | uddhaṃ parāmasanti (s1-3, km)" id="note36">uddhaṃ
saraṃ</span> āsattiṃyeva abhivadanti: ‘iti pecca bhavissāma, iti pecca bhavissāmā’ti.
Seyyathāpi nāma vāṇijassa vāṇijjāya gacchato evaṃ hoti: ‘ito me idaṃ
bhavissati, iminā idaṃ lacchāmī’ti; evamevime bhonto samaṇabrāhmaṇā vāṇijūpamā
maññe paṭibhanti: ‘iti pecca bhavissāma, iti pecca bhavissāmā’ti. <a class="wp" id="wp12"></a>Tayidaṃ,
bhikkhave, tathāgato abhijānāti. Ye kho te bhonto samaṇabrāhmaṇā sato sattassa
ucchedaṃ vināsaṃ vibhavaṃ paññapenti te sakkāyabhayā sakkāyaparijegucchā
sakkāyaññeva anuparidhāvanti anuparivattanti. Seyyathāpi nāma sā gaddulabaddho
daḷhe thambhe vā <span class="var" title="khīle (bj, s1-3, km, pts1)" id="note37">khile</span> vā upanibaddho, tameva thambhaṃ vā khilaṃ vā
anuparidhāvati anuparivattati; evamevime bhonto samaṇabrāhmaṇā sakkāyabhayā
sakkāyaparijegucchā sakkāyaññeva anuparidhāvanti anuparivattanti. ‘Tayidaṃ
sankhataṃ oḷārikaṃ atthi kho pana sankhārānaṃ nirodho atthetan’ti—iti viditvā
tassa nissaraṇadassāvī tathāgato tadupātivatto.</p>

<p><span class="parno">6</span><a class="wp" id="wp13"></a>
<a id="p_11M_61" class="ms"></a>
<a class="msdiv" id="msdiv_26"></a>
Ye hi keci, bhikkhave, samaṇā vā brāhmaṇā vā aparantakappikā aparantānudiṭṭhino
aparantaṃ ārabbha anekavihitāni adhivuttipadāni abhivadanti, sabbe te imāneva
pañcāyatanāni abhivadanti etesaṃ vā aññataraṃ.</p>
<hr>

<p><span class="parno">7</span><a class="wp" id="wp14"></a>
<a class="pts1" id="pts2.234"></a>
<a id="p_11M_62" class="ms"></a>
<a class="msdiv" id="msdiv_27"></a>
Santi, bhikkhave, eke samaṇabrāhmaṇā pubbantakappikā pubbantānudiṭṭhino
pubbantaṃ ārabbha anekavihitāni adhivuttipadāni abhivadanti. ‘Sassato attā ca
loko ca, idameva saccaṃ moghamaññan’ti—ittheke abhivadanti, ‘asassato attā ca
loko ca, idameva saccaṃ moghamaññan’ti—ittheke abhivadanti, ‘sassato ca
asassato ca attā ca loko ca, idameva saccaṃ moghamaññan’ti—ittheke
abhivadanti, ‘nevasassato nāsassato attā ca loko ca, idameva saccaṃ
moghamaññan’ti—ittheke abhivadanti, ‘antavā attā ca loko ca, idameva saccaṃ
moghamaññan’ti—ittheke abhivadanti, ‘anantavā attā ca loko ca, idameva saccaṃ
moghamaññan’ti—ittheke abhivadanti, ‘antavā ca anantavā ca attā ca loko ca,
idameva saccaṃ moghamaññan’ti—ittheke abhivadanti, ‘nevantavā nānantavā attā
ca loko ca, idameva saccaṃ moghamaññan’ti—ittheke abhivadanti, ‘ekattasaññī
attā ca loko ca, idameva saccaṃ moghamaññan’ti—ittheke abhivadanti,
‘nānattasaññī attā ca loko ca, idameva saccaṃ moghamaññan’ti—ittheke
abhivadanti, ‘parittasaññī attā ca loko ca, idameva saccaṃ moghamaññan’ti – 
ittheke abhivadanti, ‘appamāṇasaññī attā ca loko ca, idameva saccaṃ
moghamaññan’ti—ittheke abhivadanti, ‘ekantasukhī attā ca loko ca, idameva
saccaṃ moghamaññan’ti—ittheke abhivadanti, ‘ekantadukkhī attā ca loko ca,
idameva saccaṃ moghamaññan’ti—ittheke abhivadanti, ‘sukhadukkhī attā ca loko
ca, idameva saccaṃ moghamaññan’ti—ittheke abhivadanti, ‘adukkhamasukhī attā
ca loko ca, idameva saccaṃ moghamaññan’ti—ittheke abhivadanti.</p>
<hr>

<p><span class="parno">8</span><a class="wp" id="wp15"></a>
<a id="p_11M_63" class="ms"></a>
<a class="msdiv" id="msdiv_28"></a>
Tatra, bhikkhave, ye te samaṇabrāhmaṇā evaṃvādino evaṃdiṭṭhino: ‘sassato attā
ca loko ca, idameva saccaṃ moghamaññan’ti, tesaṃ vata aññatreva saddhāya
aññatra ruciyā aññatra anussavā aññatra ākāraparivitakkā aññatra
diṭṭhinijjhānakkhantiyā paccattaṃyeva ñāṇaṃ bhavissati parisuddhaṃ
pariyodātanti—netaṃ ṭhānaṃ vijjati. Paccattaṃ kho pana, bhikkhave, ñāṇe asati
parisuddhe pariyodāte <span class="var" title="yadipi (mr)" id="note38">yadapi</span> te bhonto samaṇabrāhmaṇā tattha ñāṇabhāgamattameva
pariyodapenti tadapi tesaṃ bhavataṃ samaṇabrāhmaṇānaṃ upādānamakkhāyati.
‘Tayidaṃ sankhataṃ oḷārikaṃ atthi kho pana sankhārānaṃ nirodho atthetan’ti – 
iti viditvā tassa nissaraṇadassāvī tathāgato tadupātivatto.</p>

<p><span class="parno">9</span><a class="wp" id="wp16"></a>
<a class="pts1" id="pts2.235"></a>
<a id="p_11M_64" class="ms"></a>
<a class="msdiv" id="msdiv_29"></a>
Tatra, bhikkhave, ye te samaṇabrāhmaṇā evaṃvādino evaṃdiṭṭhino: ‘asassato attā
ca loko ca, idameva saccaṃ moghamaññan’ti <span class="var" title="yathā sassatavāre, tathā" id="note39"> …  pe  … </span>  sassato ca asassato ca attā ca
loko ca … nevasassato nāsassato attā ca loko ca … antavā attā ca loko ca  …
anantavā attā ca loko ca … antavā ca anantavā ca attā ca loko ca … nevantavā
nānantavā attā ca loko ca … ekattasaññī attā ca loko ca … nānattasaññī attā ca
loko ca … parittasaññī attā ca loko ca … appamāṇasaññī attā ca loko ca  …
ekantasukhī attā ca loko ca … ekantadukkhī attā ca loko ca … sukhadukkhī attā
ca loko ca … adukkhamasukhī attā ca loko ca, idameva saccaṃ moghamaññanti,
tesaṃ vata aññatreva saddhāya aññatra ruciyā aññatra anussavā aññatra
ākāraparivitakkā aññatra diṭṭhinijjhānakkhantiyā paccattaṃyeva ñāṇaṃ bhavissati
parisuddhaṃ pariyodātanti—netaṃ ṭhānaṃ vijjati. Paccattaṃ kho pana,
bhikkhave, ñāṇe asati parisuddhe pariyodāte yadapi te bhonto samaṇabrāhmaṇā
tattha ñāṇabhāgamattameva pariyodapenti tadapi tesaṃ bhavataṃ samaṇabrāhmaṇānaṃ
upādānamakkhāyati. ‘Tayidaṃ sankhataṃ oḷārikaṃ atthi kho pana sankhārānaṃ
nirodho atthetan’ti—iti viditvā tassa nissaraṇadassāvī tathāgato
tadupātivatto.</p>
<hr>

<p><span class="parno">10</span><a class="wp" id="wp17"></a>
<a id="p_11M_65" class="ms"></a>
<a class="msdiv" id="msdiv_30"></a>
Idha, bhikkhave, ekacco samaṇo vā brāhmaṇo vā pubbantānudiṭṭhīnañca
paṭinissaggā, aparantānudiṭṭhīnañca paṭinissaggā, sabbaso kāmasaṃyojanānaṃ
anadhiṭṭhānā, pavivekaṃ pītiṃ upasampajja viharati: ‘etaṃ santaṃ etaṃ paṇītaṃ
yadidaṃ pavivekaṃ pītiṃ upasampajja viharāmī’ti. Tassa sā pavivekā pīti
nirujjhati. Pavivekāya pītiyā nirodhā uppajjati domanassaṃ, domanassassa
nirodhā uppajjati pavivekā pīti. Seyyathāpi, bhikkhave, yaṃ chāyā jahati taṃ
ātapo pharati, yaṃ ātapo jahati taṃ chāyā pharati; evameva kho, bhikkhave,
pavivekāya pītiyā nirodhā uppajjati domanassaṃ, domanassassa nirodhā uppajjati
pavivekā pīti. <a class="wp" id="wp18"></a>Tayidaṃ, bhikkhave, tathāgato abhijānāti. Ayaṃ kho bhavaṃ samaṇo
vā brāhmaṇo vā pubbantānudiṭṭhīnañca paṭinissaggā, aparantānudiṭṭhīnañca
paṭinissaggā, sabbaso kāmasaṃyojanānaṃ anadhiṭṭhānā, pavivekaṃ pītiṃ
upasampajja viharati: ‘etaṃ santaṃ etaṃ paṇītaṃ yadidaṃ pavivekaṃ pītiṃ
upasampajja viharāmī’ti. Tassa sā pavivekā pīti nirujjhati. Pavivekāya pītiyā
nirodhā uppajjati domanassaṃ, domanassassa nirodhā uppajjati pavivekā pīti.
‘Tayidaṃ sankhataṃ oḷārikaṃ atthi kho pana sankhārānaṃ nirodho atthetan’ti – 
iti viditvā tassa nissaraṇadassāvī tathāgato tadupātivatto.</p>

<p><span class="parno">11</span><a class="wp" id="wp19"></a>
<a class="pts1" id="pts2.236"></a>
<a id="p_11M_66" class="ms"></a>
<a class="msdiv" id="msdiv_31"></a>
Idha pana, bhikkhave, ekacco samaṇo vā brāhmaṇo vā pubbantānudiṭṭhīnañca
paṭinissaggā, aparantānudiṭṭhīnañca paṭinissaggā, sabbaso kāmasaṃyojanānaṃ
anadhiṭṭhānā, pavivekāya pītiyā samatikkamā nirāmisaṃ sukhaṃ upasampajja
viharati: ‘etaṃ santaṃ etaṃ paṇītaṃ yadidaṃ nirāmisaṃ sukhaṃ upasampajja
viharāmī’ti. Tassa taṃ nirāmisaṃ sukhaṃ nirujjhati. Nirāmisassa sukhassa
nirodhā uppajjati pavivekā pīti, pavivekāya pītiyā nirodhā uppajjati nirāmisaṃ
sukhaṃ. Seyyathāpi, bhikkhave, yaṃ chāyā jahati taṃ ātapo pharati, yaṃ ātapo
jahati taṃ chāyā pharati; evameva kho, bhikkhave, nirāmisassa sukhassa nirodhā
uppajjati pavivekā pīti, pavivekāya pītiyā nirodhā uppajjati nirāmisaṃ sukhaṃ.
<a class="wp" id="wp20"></a>Tayidaṃ, bhikkhave, tathāgato abhijānāti. Ayaṃ kho bhavaṃ samaṇo vā brāhmaṇo vā
pubbantānudiṭṭhīnañca paṭinissaggā, aparantānudiṭṭhīnañca paṭinissaggā, sabbaso
kāmasaṃyojanānaṃ anadhiṭṭhānā, pavivekāya pītiyā samatikkamā, nirāmisaṃ sukhaṃ
upasampajja viharati: ‘etaṃ santaṃ etaṃ paṇītaṃ yadidaṃ nirāmisaṃ sukhaṃ
upasampajja viharāmī’ti. Tassa taṃ nirāmisaṃ sukhaṃ nirujjhati. Nirāmisassa
sukhassa nirodhā uppajjati pavivekā pīti, pavivekāya pītiyā nirodhā uppajjati
nirāmisaṃ sukhaṃ. ‘Tayidaṃ sankhataṃ oḷārikaṃ atthi kho pana sankhārānaṃ
nirodho atthetan’ti—iti viditvā tassa nissaraṇadassāvī tathāgato
tadupātivatto.</p>

<p><span class="parno">12</span><a class="wp" id="wp21"></a>
<a class="pts1" id="pts2.237"></a>
<a id="p_11M_67" class="ms"></a>
<a class="msdiv" id="msdiv_32"></a>
Idha pana, bhikkhave, ekacco samaṇo vā brāhmaṇo vā pubbantānudiṭṭhīnañca
paṭinissaggā, aparantānudiṭṭhīnañca paṭinissaggā, sabbaso kāmasaṃyojanānaṃ
anadhiṭṭhānā, pavivekāya pītiyā samatikkamā, nirāmisassa sukhassa samatikkamā,
adukkhamasukhaṃ vedanaṃ upasampajja viharati: ‘etaṃ santaṃ etaṃ paṇītaṃ yadidaṃ
adukkhamasukhaṃ vedanaṃ upasampajja viharāmī’ti. Tassa sā adukkhamasukhā vedanā
nirujjhati. Adukkhamasukhāya vedanāya nirodhā uppajjati nirāmisaṃ sukhaṃ,
nirāmisassa sukhassa nirodhā uppajjati adukkhamasukhā vedanā. Seyyathāpi,
bhikkhave, yaṃ chāyā jahati taṃ ātapo pharati, yaṃ ātapo jahati taṃ chāyā
pharati; evameva kho, bhikkhave, adukkhamasukhāya vedanāya nirodhā uppajjati
nirāmisaṃ sukhaṃ, nirāmisassa sukhassa nirodhā uppajjati adukkhamasukhā vedanā.
<a class="wp" id="wp22"></a>Tayidaṃ, bhikkhave, tathāgato abhijānāti. Ayaṃ kho bhavaṃ samaṇo vā brāhmaṇo vā
pubbantānudiṭṭhīnañca paṭinissaggā, aparantānudiṭṭhīnañca paṭinissaggā, sabbaso
kāmasaṃyojanānaṃ anadhiṭṭhānā, pavivekāya pītiyā samatikkamā, nirāmisassa
sukhassa samatikkamā, adukkhamasukhaṃ vedanaṃ upasampajja viharati: ‘etaṃ
santaṃ etaṃ paṇītaṃ yadidaṃ adukkhamasukhaṃ vedanaṃ upasampajja viharāmī’ti.
Tassa sā adukkhamasukhā vedanā nirujjhati. Adukkhamasukhāya vedanāya nirodhā
uppajjati nirāmisaṃ sukhaṃ, nirāmisassa sukhassa nirodhā uppajjati
adukkhamasukhā vedanā. ‘Tayidaṃ sankhataṃ oḷārikaṃ atthi kho pana sankhārānaṃ
nirodho atthetan’ti—iti viditvā tassa nissaraṇadassāvī tathāgato
tadupātivatto.</p>
<hr>

<p><span class="parno">13</span><a class="wp" id="wp23"></a>
<a id="p_11M_68" class="ms"></a>
<a class="msdiv" id="msdiv_33"></a>
Idha pana, bhikkhave, ekacco samaṇo vā brāhmaṇo vā pubbantānudiṭṭhīnañca
paṭinissaggā, aparantānudiṭṭhīnañca paṭinissaggā, sabbaso kāmasaṃyojanānaṃ
anadhiṭṭhānā, pavivekāya pītiyā samatikkamā, nirāmisassa sukhassa samatikkamā,
adukkhamasukhāya vedanāya samatikkamā: ‘santohamasmi, nibbutohamasmi,
anupādānohamasmī’ti samanupassati. <a class="wp" id="wp24"></a>Tayidaṃ, bhikkhave, tathāgato abhijānāti.
Ayaṃ kho bhavaṃ samaṇo vā brāhmaṇo vā pubbantānudiṭṭhīnañca paṭinissaggā,
aparantānudiṭṭhīnañca paṭinissaggā, sabbaso kāmasaṃyojanānaṃ anadhiṭṭhānā,
pavivekāya pītiyā samatikkamā, nirāmisassa sukhassa samatikkamā,
adukkhamasukhāya vedanāya samatikkamā: ‘santohamasmi, nibbutohamasmi,
anupādānohamasmī’ti samanupassati; addhā ayamāyasmā nibbānasappāyaṃyeva
paṭipadaṃ abhivadati. Atha ca panāyaṃ bhavaṃ samaṇo vā brāhmaṇo vā
pubbantānudiṭṭhiṃ vā upādiyamāno upādiyati, aparantānudiṭṭhiṃ vā upādiyamāno
upādiyati, kāmasaṃyojanaṃ vā upādiyamāno upādiyati, pavivekaṃ vā pītiṃ
upādiyamāno upādiyati, nirāmisaṃ vā sukhaṃ upādiyamāno upādiyati,
adukkhamasukhaṃ vā vedanaṃ upādiyamāno upādiyati. Yañca kho ayamāyasmā:
‘santohamasmi, nibbutohamasmi, anupādānohamasmī’ti samanupassati tadapi imassa
bhoto samaṇassa brāhmaṇassa upādānamakkhāyati. ‘Tayidaṃ sankhataṃ oḷārikaṃ
atthi kho pana sankhārānaṃ nirodho atthetan’ti—iti viditvā tassa
nissaraṇadassāvī tathāgato tadupātivatto.</p>
<hr>

<p><span class="parno">14</span><a class="wp" id="wp25"></a>
<a id="p_11M_69" class="ms"></a>
Idaṃ kho pana, bhikkhave, tathāgatena anuttaraṃ santivarapadaṃ abhisambuddhaṃ
yadidaṃ—channaṃ phassāyatanānaṃ samudayañca atthangamañca assādañca
ādīnavañca nissaraṇañca yathābhūtaṃ viditvā<q class="open" id="note40" title=" anupādāvimokkho. tayidaṃ bhikkhave tathāgatena anuttaraṃ santaṃ varaṃ padaṃ abhisambuddhaṃ, yadidaṃ channaṃ phassāyatanānaṃ samudayañca atthangamañca assādañca ādīnavañca nissaraṇañca yathābhūtaṃ viditvā anupādāvimokkhoti (syā1-3, kaṃ), anupādā vimokkho. tayidaṃ bhikkhave tathāgatena anuttaraṃ santivarapadaṃ abhisambuddhaṃ, yadidaṃ channaṃ phassāyatanānaṃ samudayañca atthangamañca assādañca ādīnavañca nissaraṇañca yathābhūtaṃ viditvā anupādā vimokkhoti (pā1)"> anupādāvimokkho"ti</q>.</p>
<hr>

<p><span class="parno">15</span>
<a class="pts1" id="pts2.238"></a>
<a id="p_11M_70" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Pañcattayasuttaṃ niṭṭhitaṃ dutiyaṃ.</p>
</div>
</section>
<div id="nextprev"><a id="previous-sutta" href="./mn101.html"></a><a id="next-sutta" href="./mn103.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN102: Pañcattayasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
