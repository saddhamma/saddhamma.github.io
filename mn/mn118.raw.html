<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 118</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN118: Ānāpānassatisutta - Mindfulness of Breathing</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">
<hr>

<p><span class="parno">1</span><a class="wp" id="wp1"></a>
<a class="pts1" id="pts3.79"></a>
<a id="p_11M_407" class="ms"></a>
<a class="msdiv" id="msdiv_144"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramātupāsāde
sambahulehi abhiññātehi abhiññātehi therehi sāvakehi saddhiṃ—āyasmatā ca
sāriputtena āyasmatā ca <span class="var" title="mahāmoggalānena (mr)" id="note188">mahāmoggallānena</span> āyasmatā ca mahākassapena āyasmatā ca
mahākaccāyanena āyasmatā ca mahākoṭṭhikena āyasmatā ca mahākappinena āyasmatā
ca mahācundena āyasmatā ca anuruddhena āyasmatā ca revatena āyasmatā ca
ānandena, aññehi ca abhiññātehi abhiññātehi therehi sāvakehi saddhiṃ.</p>

<p><span class="parno">2</span><a class="wp" id="wp2"></a>
<a id="p_11M_408" class="ms"></a>
Tena kho pana samayena therā bhikkhū nave bhikkhū ovadanti anusāsanti.
Appekacce therā bhikkhū dasapi bhikkhū ovadanti anusāsanti, appekacce therā
bhikkhū vīsampi bhikkhū ovadanti anusāsanti, appekacce therā bhikkhū tiṃsampi
bhikkhū ovadanti anusāsanti, appekacce therā bhikkhū cattārīsampi bhikkhū
ovadanti anusāsanti. Te ca navā bhikkhū therehi bhikkhūhi ovadiyamānā
anusāsiyamānā uḷāraṃ pubbenāparaṃ visesaṃ <span class="var" title="pajānanti (bj, s1-3, km) | sañjānanti (mr)" id="note189">jānanti</span>.</p>

<p><span class="parno">3</span><a class="wp" id="wp3"></a>
<a class="pts1" id="pts3.80"></a>
<a id="p_11M_409" class="ms"></a>
<a class="msdiv" id="msdiv_145"></a>
Tena kho pana samayena bhagavā tadahuposathe pannarase pavāraṇāya puṇṇāya
puṇṇamāya rattiyā bhikkhusaṃghaparivuto abbhokāse nisinno hoti. Atha kho
bhagavā tuṇhībhūtaṃ tuṇhībhūtaṃ bhikkhusaṃghaṃ anuviloketvā bhikkhū āmantesi:
<a class="wp" id="wp4"></a>"āraddhosmi, bhikkhave, imāya paṭipadāya; āraddhacittosmi, bhikkhave, imāya
paṭipadāya. Tasmātiha, bhikkhave, bhiyyoso mattāya vīriyaṃ ārabhatha appattassa
pattiyā, anadhigatassa adhigamāya, asacchikatassa sacchikiriyāya. Idhevāhaṃ
sāvatthiyaṃ komudiṃ cātumāsiniṃ āgamessāmī"ti. <a class="wp" id="wp5"></a>Assosuṃ kho jānapadā bhikkhū:
"bhagavā kira tattheva sāvatthiyaṃ komudiṃ cātumāsiniṃ āgamessatī"ti. Te
jānapadā bhikkhū <span class="var" title="sāvatthiyaṃ (s1-3, km, pts1, mr)" id="note190">sāvatthiṃ</span> osaranti bhagavantaṃ dassanāya. <a class="wp" id="wp6"></a>Te ca kho therā
bhikkhū bhiyyoso mattāya nave bhikkhū ovadanti anusāsanti. Appekacce therā
bhikkhū dasapi bhikkhū ovadanti anusāsanti, appekacce therā bhikkhū vīsampi
bhikkhū ovadanti anusāsanti, appekacce therā bhikkhū tiṃsampi bhikkhū ovadanti
anusāsanti, appekacce therā bhikkhū cattārīsampi bhikkhū ovadanti anusāsanti.
Te ca navā bhikkhū therehi bhikkhūhi ovadiyamānā anusāsiyamānā uḷāraṃ
pubbenāparaṃ visesaṃ jānanti.</p>
<hr>

<p><span class="parno">4</span><a class="wp" id="wp7"></a>
<a id="p_11M_410" class="ms"></a>
<a class="msdiv" id="msdiv_146"></a>
Tena kho pana samayena bhagavā tadahuposathe pannarase komudiyā cātumāsiniyā
puṇṇāya puṇṇamāya rattiyā bhikkhusanghaparivuto abbhokāse nisinno hoti. Atha
kho bhagavā tuṇhībhūtaṃ tuṇhībhūtaṃ bhikkhusanghaṃ anuviloketvā bhikkhū
āmantesi: </p>

<p><span class="parno">5</span><a class="wp" id="wp8"></a>
<a id="p_11M_411" class="ms"></a>
"Apalāpāyaṃ, bhikkhave, parisā; nippalāpāyaṃ, bhikkhave, parisā; <span class="var" title="suddhasāre patiṭṭhitā (s1-3, km)" id="note191">suddhā sāre</span>
patiṭṭhitā. Tathārūpo ayaṃ, bhikkhave, bhikkhusaṃgho; tathārūpā ayaṃ,
bhikkhave, parisā yathārūpā parisā āhuneyyā pāhuneyyā dakkhiṇeyyā
añjalikaraṇīyā anuttaraṃ puññakkhettaṃ lokassa. Tathārūpo ayaṃ, bhikkhave,
bhikkhusaṃgho; tathārūpā ayaṃ, bhikkhave, parisā yathārūpāya parisāya appaṃ
dinnaṃ bahu hoti, bahu dinnaṃ bahutaraṃ. Tathārūpo ayaṃ, bhikkhave,
bhikkhusaṃgho; tathārūpā ayaṃ, bhikkhave, parisā yathārūpā parisā dullabhā
dassanāya lokassa. Tathārūpo ayaṃ, bhikkhave, bhikkhusaṃgho; tathārūpā ayaṃ,
bhikkhave, parisā yathārūpaṃ parisaṃ alaṃ yojanagaṇanāni dassanāya gantuṃ
<span class="var" title="pūtaṃsenāpi tathārūpo ayaṃ bhikkhave bhikkhusaṃgho tathārūpā'yaṃ bhikkhave parisā (s1) | pūṭaṃsenāpi (s2, s3) | puṭosenāpi tathārūpo ayaṃ bhikkhave bhikkhusaṃgho tathārūpā'yaṃ bhikkhave parisā (pts1) | tathārūpā ayaṃ parisā (mr)" id="note192">puṭosenāpi</span>.</p>

<p><span class="parno">6</span><a class="wp" id="wp9"></a>
<a class="pts1" id="pts3.81"></a>
<a id="p_11M_412" class="ms"></a>
<a class="msdiv" id="msdiv_147"></a>
Santi, bhikkhave, bhikkhū imasmiṃ bhikkhusaṃghe arahanto khīṇāsavā vusitavanto
katakaraṇīyā ohitabhārā anuppattasadatthā parikkhīṇabhavasaṃyojanā
sammadaññāvimuttā—evarūpāpi, bhikkhave, santi bhikkhū imasmiṃ bhikkhusaṃghe.
<a class="wp" id="wp10"></a>Santi, bhikkhave, bhikkhū imasmiṃ bhikkhusaṃghe pañcannaṃ orambhāgiyānaṃ
saṃyojanānaṃ parikkhayā opapātikā tattha parinibbāyino anāvattidhammā tasmā
lokā—evarūpāpi, bhikkhave, santi bhikkhū imasmiṃ bhikkhusaṃghe. <a class="wp" id="wp11"></a>Santi,
bhikkhave, bhikkhū imasmiṃ bhikkhusaṃghe tiṇṇaṃ saṃyojanānaṃ parikkhayā
rāgadosamohānaṃ tanuttā sakadāgāmino <span class="var" title="sakiṃdeva (mr)" id="note193">sakideva</span> imaṃ lokaṃ āgantvā dukkhassantaṃ
karissanti—evarūpāpi, bhikkhave, santi bhikkhū imasmiṃ bhikkhusaṃghe. <a class="wp" id="wp12"></a>Santi,
bhikkhave, bhikkhū imasmiṃ bhikkhusaṃghe tiṇṇaṃ saṃyojanānaṃ parikkhayā
sotāpannā avinipātadhammā niyatā sambodhiparāyanā—evarūpāpi, bhikkhave, santi
bhikkhū imasmiṃ bhikkhusaṃghe.</p>

<p><span class="parno">7</span><a class="wp" id="wp13"></a>
<a class="pts1" id="pts3.82"></a>
<a id="p_11M_413" class="ms"></a>
Santi, bhikkhave, bhikkhū imasmiṃ bhikkhusanghe catunnaṃ satipaṭṭhānānaṃ
bhāvanānuyogamanuyuttā viharanti—evarūpāpi, bhikkhave, santi bhikkhū imasmiṃ
bhikkhusanghe. <a class="wp" id="wp14"></a>Santi, bhikkhave, bhikkhū imasmiṃ bhikkhusanghe catunnaṃ
sammappadhānānaṃ bhāvanānuyogamanuyuttā viharanti … pe … catunnaṃ iddhipādānaṃ
 …  pañcannaṃ indriyānaṃ … pañcannaṃ balānaṃ … sattannaṃ bojjhangānaṃ … ariyassa
aṭṭhangikassa maggassa bhāvanānuyogamanuyuttā viharanti—evarūpāpi, bhikkhave,
santi bhikkhū imasmiṃ bhikkhusanghe. Santi, bhikkhave, bhikkhū imasmiṃ
bhikkhusanghe mettābhāvanānuyogamanuyuttā viharanti … karuṇābhāvanānuyogamanuyuttā viharanti … muditābhāvanānuyogamanuyuttā viharanti … upekkhābhāvanānuyogamanuyuttā viharanti … asubhabhāvanānuyogamanuyuttā viharanti … aniccasaññābhāvanānuyogamanuyuttā viharanti—evarūpāpi, bhikkhave, santi bhikkhū imasmiṃ bhikkhusanghe. Santi, bhikkhave, bhikkhū imasmiṃ bhikkhusanghe ānāpānassatibhāvanānuyogamanuyuttā viharanti. <a class="wp" id="wp15"></a>Ānāpānassati, bhikkhave, bhāvitā bahulīkatā mahapphalā hoti mahānisaṃsā. Ānāpānassati, bhikkhave, bhāvitā bahulīkatā cattāro satipaṭṭhāne paripūreti. Cattāro satipaṭṭhānā bhāvitā bahulīkatā satta bojjhange paripūrenti. Satta bojjhangā bhāvitā bahulīkatā vijjāvimuttiṃ paripūrenti.</p>
<hr>

<p><span class="parno">8</span><a class="wp" id="wp16"></a>
<a id="p_11M_414" class="ms"></a>
<a class="msdiv" id="msdiv_148"></a>
Kathaṃ bhāvitā ca, bhikkhave, ānāpānassati kathaṃ bahulīkatā mahapphalā hoti
mahānisaṃsā? <a class="wp" id="wp17"></a>Idha, bhikkhave, bhikkhu araññagato vā rukkhamūlagato vā
suññāgāragato vā nisīdati pallankaṃ ābhujitvā ujuṃ kāyaṃ paṇidhāya parimukhaṃ
satiṃ upaṭṭhapetvā. So satova assasati <span class="var" title="sato (bj, s1-3, km, pts1)" id="note195">satova</span> passasati.</p>

<p><span class="parno">9</span><a class="wp" id="wp18"></a>
<a id="p_11M_415" class="ms"></a>
Dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ
passasāmī’ti pajānāti; rassaṃ vā assasanto ‘rassaṃ assasāmī’ti pajānāti, rassaṃ
vā passasanto ‘rassaṃ passasāmī’ti pajānāti; ‘sabbakāyapaṭisaṃvedī
assasissāmī’ti sikkhati, ‘sabbakāyapaṭisaṃvedī passasissāmī’ti sikkhati;
‘passambhayaṃ kāyasankhāraṃ assasissāmī’ti sikkhati, ‘passambhayaṃ
kāyasankhāraṃ passasissāmī’ti sikkhati. <span class="brnum">(1)</span></p>

<p><span class="parno">10</span><a class="wp" id="wp19"></a>
<a class="pts1" id="pts3.83"></a>
<a id="p_11M_416" class="ms"></a>
‘Pītipaṭisaṃvedī assasissāmī’ti sikkhati, ‘pītipaṭisaṃvedī passasissāmī’ti
sikkhati; ‘sukhapaṭisaṃvedī assasissāmī’ti sikkhati, ‘sukhapaṭisaṃvedī
passasissāmī’ti sikkhati; ‘cittasankhārapaṭisaṃvedī assasissāmī’ti sikkhati,
‘cittasankhārapaṭisaṃvedī passasissāmī’ti sikkhati; ‘passambhayaṃ
cittasankhāraṃ assasissāmī’ti sikkhati, ‘passambhayaṃ cittasankhāraṃ
passasissāmī’ti sikkhati. <span class="brnum">(2)</span></p>

<p><span class="parno">11</span><a class="wp" id="wp20"></a>
<a id="p_11M_417" class="ms"></a>
‘Cittapaṭisaṃvedī assasissāmī’ti sikkhati, ‘cittapaṭisaṃvedī passasissāmī’ti
sikkhati; ‘abhippamodayaṃ cittaṃ assasissāmī’ti sikkhati, ‘abhippamodayaṃ
cittaṃ passasissāmī’ti sikkhati; ‘samādahaṃ cittaṃ assasissāmī’ti sikkhati,
‘samādahaṃ cittaṃ passasissāmī’ti sikkhati; ‘vimocayaṃ cittaṃ assasissāmī’ti
sikkhati, ‘vimocayaṃ cittaṃ passasissāmī’ti sikkhati. <span class="brnum">(3)</span></p>

<p><span class="parno">12</span><a class="wp" id="wp21"></a>
<a id="p_11M_418" class="ms"></a>
‘Aniccānupassī assasissāmī’ti sikkhati, ‘aniccānupassī passasissāmī’ti
sikkhati; ‘virāgānupassī assasissāmī’ti sikkhati, ‘virāgānupassī
passasissāmī’ti sikkhati; ‘nirodhānupassī assasissāmī’ti sikkhati,
‘nirodhānupassī passasissāmī’ti sikkhati; ‘paṭinissaggānupassī assasissāmī’ti
sikkhati, ‘paṭinissaggānupassī passasissāmī’ti sikkhati.</p>

<p><span class="parno">13</span><a class="wp" id="wp22"></a>
<a id="p_11M_419" class="ms"></a>
Evaṃ bhāvitā kho, bhikkhave, ānāpānassati evaṃ bahulīkatā mahapphalā hoti
mahānisaṃsā. <span class="brnum">(4)</span></p>
<hr>

<p><span class="parno">14</span><a class="wp" id="wp23"></a>
<a id="p_11M_420" class="ms"></a>
<a class="msdiv" id="msdiv_149"></a>
Kathaṃ bhāvitā ca, bhikkhave, ānāpānassati kathaṃ bahulīkatā cattāro
satipaṭṭhāne paripūreti? <a class="wp" id="wp24"></a>Yasmiṃ samaye, bhikkhave, bhikkhu dīghaṃ vā assasanto
‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti
pajānāti; rassaṃ vā assasanto ‘rassaṃ assasāmī’ti pajānāti, rassaṃ vā
passasanto ‘rassaṃ passasāmī’ti pajānāti; ‘sabbakāyapaṭisaṃvedī assasissāmī’ti
sikkhati, ‘sabbakāyapaṭisaṃvedī passasissāmī’ti sikkhati; ‘passambhayaṃ
kāyasankhāraṃ assasissāmī’ti sikkhati, ‘passambhayaṃ kāyasankhāraṃ
passasissāmī’ti sikkhati; kāye kāyānupassī, bhikkhave, tasmiṃ samaye bhikkhu
viharati ātāpī sampajāno satimā vineyya loke abhijjhādomanassaṃ. Kāyesu
kāyaññatarāhaṃ, bhikkhave, evaṃ vadāmi yadidaṃ—assāsapassāsā. Tasmātiha,
bhikkhave, kāye kāyānupassī tasmiṃ samaye bhikkhu viharati ātāpī sampajāno
satimā vineyya loke abhijjhādomanassaṃ. <span class="brnum">(1)</span></p>

<p><span class="parno">15</span><a class="wp" id="wp25"></a>
<a class="pts1" id="pts3.84"></a>
<a id="p_11M_421" class="ms"></a>
Yasmiṃ samaye, bhikkhave, bhikkhu ‘pītipaṭisaṃvedī assasissāmī’ti sikkhati,
‘pītipaṭisaṃvedī passasissāmī’ti sikkhati; ‘sukhapaṭisaṃvedī assasissāmī’ti
sikkhati, ‘sukhapaṭisaṃvedī passasissāmī’ti sikkhati; ‘cittasankhārapaṭisaṃvedī
assasissāmī’ti sikkhati, ‘cittasankhārapaṭisaṃvedī passasissāmī’ti sikkhati;
‘passambhayaṃ cittasankhāraṃ assasissāmī’ti sikkhati, ‘passambhayaṃ
cittasankhāraṃ passasissāmī’ti sikkhati; vedanāsu vedanānupassī, bhikkhave,
tasmiṃ samaye bhikkhu viharati ātāpī sampajāno satimā vineyya loke
abhijjhādomanassaṃ. Vedanāsu vedanāññatarāhaṃ, bhikkhave, evaṃ vadāmi yadidaṃ—
assāsapassāsānaṃ sādhukaṃ manasikāraṃ. Tasmātiha, bhikkhave, vedanāsu
vedanānupassī tasmiṃ samaye bhikkhu viharati ātāpī sampajāno satimā vineyya
loke abhijjhādomanassaṃ. <span class="brnum">(2)</span></p>

<p><span class="parno">16</span><a class="wp" id="wp26"></a>
<a id="p_11M_422" class="ms"></a>
Yasmiṃ samaye, bhikkhave, bhikkhu ‘cittapaṭisaṃvedī assasissāmī’ti sikkhati,
‘cittapaṭisaṃvedī passasissāmī’ti sikkhati; ‘abhippamodayaṃ cittaṃ
assasissāmī’ti sikkhati, ‘abhippamodayaṃ cittaṃ passasissāmī’ti sikkhati;
‘samādahaṃ cittaṃ assasissāmī’ti sikkhati, ‘samādahaṃ cittaṃ passasissāmī’ti
sikkhati; ‘vimocayaṃ cittaṃ assasissāmī’ti sikkhati, ‘vimocayaṃ cittaṃ
passasissāmī’ti sikkhati; citte cittānupassī, bhikkhave, tasmiṃ samaye bhikkhu
viharati ātāpī sampajāno satimā vineyya loke abhijjhādomanassaṃ. Nāhaṃ,
bhikkhave, muṭṭhassatissa asampajānassa ānāpānassatiṃ vadāmi. Tasmātiha,
bhikkhave, citte cittānupassī tasmiṃ samaye bhikkhu viharati ātāpī sampajāno
satimā vineyya loke abhijjhādomanassaṃ. <span class="brnum">(3)</span></p>

<p><span class="parno">17</span><a class="wp" id="wp27"></a>
<a class="pts1" id="pts3.85"></a>
<a id="p_11M_423" class="ms"></a>
Yasmiṃ samaye, bhikkhave, bhikkhu ‘aniccānupassī assasissāmī’ti sikkhati,
‘aniccānupassī passasissāmī’ti sikkhati; ‘virāgānupassī assasissāmī’ti
sikkhati, ‘virāgānupassī passasissāmī’ti sikkhati; ‘nirodhānupassī
assasissāmī’ti sikkhati, ‘nirodhānupassī passasissāmī’ti sikkhati;
‘paṭinissaggānupassī assasissāmī’ti sikkhati, ‘paṭinissaggānupassī
passasissāmī’ti sikkhati; dhammesu dhammānupassī, bhikkhave, tasmiṃ samaye
bhikkhu viharati ātāpī sampajāno satimā vineyya loke abhijjhādomanassaṃ. So yaṃ
taṃ abhijjhādomanassānaṃ pahānaṃ taṃ paññāya disvā sādhukaṃ ajjhupekkhitā hoti.
Tasmātiha, bhikkhave, dhammesu dhammānupassī tasmiṃ samaye bhikkhu viharati
ātāpī sampajāno satimā vineyya loke abhijjhādomanassaṃ. <span class="brnum">(4)</span></p>

<p><span class="parno">18</span><a class="wp" id="wp28"></a>
<a id="p_11M_424" class="ms"></a>
Evaṃ bhāvitā kho, bhikkhave, ānāpānassati evaṃ bahulīkatā cattāro satipaṭṭhāne
paripūreti.</p>
<hr>

<p><span class="parno">19</span><a class="wp" id="wp29"></a>
<a id="p_11M_425" class="ms"></a>
<a class="msdiv" id="msdiv_150"></a>
Kathaṃ bhāvitā ca, bhikkhave, cattāro satipaṭṭhānā kathaṃ bahulīkatā satta
bojjhange paripūrenti? <a class="wp" id="wp30"></a>Yasmiṃ samaye, bhikkhave, bhikkhu kāye kāyānupassī
viharati ātāpī sampajāno satimā vineyya loke abhijjhādomanassaṃ, upaṭṭhitāssa
tasmiṃ samaye sati hoti <span class="var" title="appamuṭṭhā (s1) | appammuṭṭhā (s2, s3, km)" id="note196">asammuṭṭhā</span>. Yasmiṃ samaye, bhikkhave, bhikkhuno
upaṭṭhitā sati hoti asammuṭṭhā, satisambojjhango tasmiṃ samaye bhikkhuno
āraddho hoti. Satisambojjhangaṃ tasmiṃ samaye bhikkhu bhāveti, satisambojjhango
tasmiṃ samaye bhikkhuno bhāvanāpāripūriṃ gacchati. <span class="brnum">(1)</span></p>

<p><span class="parno">20</span><a class="wp" id="wp31"></a>
<a id="p_11M_426" class="ms"></a>
So tathāsato viharanto taṃ dhammaṃ paññāya pavicinati <span class="var" title="pavicarati (s1-3, km, pts1)" id="note197">pavicayati</span> parivīmaṃsaṃ
āpajjati. Yasmiṃ samaye, bhikkhave, bhikkhu tathāsato viharanto taṃ dhammaṃ
paññāya pavicinati pavicayati parivīmaṃsaṃ āpajjati, dhammavicayasambojjhango
tasmiṃ samaye bhikkhuno āraddho hoti, dhammavicayasambojjhangaṃ tasmiṃ samaye
bhikkhu bhāveti, dhammavicayasambojjhango tasmiṃ samaye bhikkhuno
bhāvanāpāripūriṃ gacchati. <span class="brnum">(2)</span></p>

<p><span class="parno">21</span><a class="wp" id="wp32"></a>
<a id="p_11M_427" class="ms"></a>
Tassa taṃ dhammaṃ paññāya pavicinato pavicayato parivīmaṃsaṃ āpajjato āraddhaṃ
hoti vīriyaṃ asallīnaṃ. Yasmiṃ samaye, bhikkhave, bhikkhuno taṃ dhammaṃ paññāya
pavicinato pavicayato parivīmaṃsaṃ āpajjato āraddhaṃ hoti vīriyaṃ asallīnaṃ,
vīriyasambojjhango tasmiṃ samaye bhikkhuno āraddho hoti, vīriyasambojjhangaṃ
tasmiṃ samaye bhikkhu bhāveti, vīriyasambojjhango tasmiṃ samaye bhikkhuno
bhāvanāpāripūriṃ gacchati. <span class="brnum">(3)</span></p>

<p><span class="parno">22</span><a class="wp" id="wp33"></a>
<a class="pts1" id="pts3.86"></a>
<a id="p_11M_428" class="ms"></a>
Āraddhavīriyassa uppajjati pīti nirāmisā. Yasmiṃ samaye, bhikkhave, bhikkhuno
āraddhavīriyassa uppajjati pīti nirāmisā, pītisambojjhango tasmiṃ samaye
bhikkhuno āraddho hoti, pītisambojjhangaṃ tasmiṃ samaye bhikkhu bhāveti,
pītisambojjhango tasmiṃ samaye bhikkhuno bhāvanāpāripūriṃ gacchati. <span class="brnum">(4)</span></p>

<p><span class="parno">23</span><a class="wp" id="wp34"></a>
<a id="p_11M_429" class="ms"></a>
Pītimanassa kāyopi passambhati, cittampi passambhati. Yasmiṃ samaye, bhikkhave,
bhikkhuno pītimanassa kāyopi passambhati, cittampi passambhati,
passaddhisambojjhango tasmiṃ samaye bhikkhuno āraddho hoti, passaddhisambojjhangaṃ tasmiṃ samaye bhikkhu bhāveti, passaddhisambojjhango tasmiṃ samaye bhikkhuno bhāvanāpāripūriṃ gacchati. <span class="brnum">(5)</span></p>

<p><span class="parno">24</span><a class="wp" id="wp35"></a>
<a id="p_11M_430" class="ms"></a>
Passaddhakāyassa sukhino cittaṃ samādhiyati. Yasmiṃ samaye, bhikkhave,
bhikkhuno passaddhakāyassa sukhino cittaṃ samādhiyati, samādhisambojjhango
tasmiṃ samaye bhikkhuno āraddho hoti, samādhisambojjhangaṃ tasmiṃ samaye
bhikkhu bhāveti, samādhisambojjhango tasmiṃ samaye bhikkhuno bhāvanāpāripūriṃ
gacchati. <span class="brnum">(6)</span></p>

<p><span class="parno">25</span><a class="wp" id="wp36"></a>
<a id="p_11M_431" class="ms"></a>
So tathāsamāhitaṃ cittaṃ sādhukaṃ ajjhupekkhitā hoti. Yasmiṃ samaye, bhikkhave,
bhikkhu tathāsamāhitaṃ cittaṃ sādhukaṃ ajjhupekkhitā hoti, upekkhāsambojjhango
tasmiṃ samaye bhikkhuno āraddho hoti, upekkhāsambojjhangaṃ tasmiṃ samaye
bhikkhu bhāveti, upekkhāsambojjhango tasmiṃ samaye bhikkhuno bhāvanāpāripūriṃ
gacchati. <span class="brnum">(7)</span></p>
<hr>

<p><span class="parno">26</span><a class="wp" id="wp37"></a>
<a id="p_11M_432" class="ms"></a>
<a class="msdiv" id="msdiv_151"></a>
Yasmiṃ samaye, bhikkhave, bhikkhu vedanāsu … pe … <a class="wp" id="wp38"></a>citte … dhammesu
dhammānupassī viharati ātāpī sampajāno satimā vineyya loke abhijjhādomanassaṃ,
upaṭṭhitāssa tasmiṃ samaye sati hoti asammuṭṭhā. Yasmiṃ samaye, bhikkhave,
bhikkhuno upaṭṭhitā sati hoti asammuṭṭhā, satisambojjhango tasmiṃ samaye
bhikkhuno āraddho hoti, satisambojjhangaṃ tasmiṃ samaye bhikkhu bhāveti,
satisambojjhango tasmiṃ samaye bhikkhuno bhāvanāpāripūriṃ gacchati. <span class="brnum">(1)</span></p>
<hr>

<p><span class="parno">27</span>
<a class="pts1" id="pts3.87"></a>
<a id="p_11M_433" class="ms"></a>
So tathāsato viharanto taṃ dhammaṃ paññāya pavicinati pavicayati parivīmaṃsaṃ
āpajjati. Yasmiṃ samaye, bhikkhave, bhikkhu tathāsato viharanto taṃ dhammaṃ
paññāya pavicinati pavicayati parivīmaṃsaṃ āpajjati, dhammavicayasambojjhango
tasmiṃ samaye bhikkhuno āraddho hoti, dhammavicayasambojjhangaṃ tasmiṃ samaye
bhikkhu bhāveti, dhammavicayasambojjhango tasmiṃ samaye bhikkhuno
bhāvanāpāripūriṃ gacchati. <span class="brnum">(2)</span></p>

<p><span class="parno">28</span>
<a id="p_11M_434" class="ms"></a>
Tassa taṃ dhammaṃ paññāya pavicinato pavicayato parivīmaṃsaṃ āpajjato āraddhaṃ
hoti vīriyaṃ asallīnaṃ. Yasmiṃ samaye, bhikkhave, bhikkhuno taṃ dhammaṃ paññāya
pavicinato pavicayato parivīmaṃsaṃ āpajjato āraddhaṃ hoti vīriyaṃ asallīnaṃ,
vīriyasambojjhango tasmiṃ samaye bhikkhuno āraddho hoti, vīriyasambojjhangaṃ
tasmiṃ samaye bhikkhu bhāveti, vīriyasambojjhango tasmiṃ samaye bhikkhuno
bhāvanāpāripūriṃ gacchati. <span class="brnum">(3)</span></p>

<p><span class="parno">29</span>
<a id="p_11M_435" class="ms"></a>
Āraddhavīriyassa uppajjati pīti nirāmisā. Yasmiṃ samaye, bhikkhave, bhikkhuno
āraddhavīriyassa uppajjati pīti nirāmisā, pītisambojjhango tasmiṃ samaye
bhikkhuno āraddho hoti, pītisambojjhangaṃ tasmiṃ samaye bhikkhu bhāveti,
pītisambojjhango tasmiṃ samaye bhikkhuno bhāvanāpāripūriṃ gacchati. <span class="brnum">(4)</span></p>

<p><span class="parno">30</span>
<a id="p_11M_436" class="ms"></a>
Pītimanassa kāyopi passambhati, cittampi passambhati. Yasmiṃ samaye, bhikkhave,
bhikkhuno pītimanassa kāyopi passambhati, cittampi passambhati,
passaddhisambojjhango tasmiṃ samaye bhikkhuno āraddho hoti, passaddhisambojjhangaṃ tasmiṃ samaye bhikkhu bhāveti, passaddhisambojjhango tasmiṃ samaye bhikkhuno bhāvanāpāripūriṃ gacchati. <span class="brnum">(5)</span></p>

<p><span class="parno">31</span>
<a id="p_11M_437" class="ms"></a>
Passaddhakāyassa sukhino cittaṃ samādhiyati. Yasmiṃ samaye, bhikkhave,
bhikkhuno passaddhakāyassa sukhino cittaṃ samādhiyati, samādhisambojjhango
tasmiṃ samaye bhikkhuno āraddho hoti, samādhisambojjhangaṃ tasmiṃ samaye
bhikkhu bhāveti, samādhisambojjhango tasmiṃ samaye bhikkhuno bhāvanāpāripūriṃ
gacchati. <span class="brnum">(6)</span></p>

<p><span class="parno">32</span><a class="wp" id="wp39"></a>
<a id="p_11M_438" class="ms"></a>
So tathāsamāhitaṃ cittaṃ sādhukaṃ ajjhupekkhitā hoti. Yasmiṃ samaye, bhikkhave,
bhikkhu tathāsamāhitaṃ cittaṃ sādhukaṃ ajjhupekkhitā hoti, upekkhāsambojjhango
tasmiṃ samaye bhikkhuno āraddho hoti, upekkhāsambojjhangaṃ tasmiṃ samaye
bhikkhu bhāveti, upekkhāsambojjhango tasmiṃ samaye bhikkhuno bhāvanāpāripūriṃ
gacchati. <a class="wp" id="wp40"></a>Evaṃ bhāvitā kho, bhikkhave, cattāro satipaṭṭhānā evaṃ bahulīkatā
satta sambojjhange paripūrenti. <span class="brnum">(7)</span></p>
<hr>

<p><span class="parno">33</span><a class="wp" id="wp41"></a>
<a class="pts1" id="pts3.88"></a>
<a id="p_11M_439" class="ms"></a>
<a class="msdiv" id="msdiv_152"></a>
Kathaṃ bhāvitā ca, bhikkhave, satta bojjhangā kathaṃ bahulīkatā vijjāvimuttiṃ
paripūrenti? <a class="wp" id="wp42"></a>Idha, bhikkhave, bhikkhu satisambojjhangaṃ bhāveti vivekanissitaṃ
virāganissitaṃ nirodhanissitaṃ vossaggapariṇāmiṃ. Dhammavicayasambojjhangaṃ
bhāveti … pe … vīriyasambojjhangaṃ bhāveti … pītisambojjhangaṃ bhāveti  …
passaddhisambojjhangaṃ bhāveti … samādhisambojjhangaṃ bhāveti  …
upekkhāsambojjhangaṃ bhāveti vivekanissitaṃ virāganissitaṃ nirodhanissitaṃ
vossaggapariṇāmiṃ. <a class="wp" id="wp43"></a>Evaṃ bhāvitā kho, bhikkhave, satta bojjhangā evaṃ bahulīkatā
vijjāvimuttiṃ paripūrentī"ti.</p>

<p><span class="parno">34</span>
<a id="p_11M_440" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Ānāpānassatisuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn117.html"></a><a id="next-sutta" href="./mn119.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN118: Ānāpānassatisutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
