<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Majjhima Nikaya 99</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN99: Subhasutta - To Subha</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.197"></a>
<a id="p_10M_1468" class="ms"></a>
<a class="msdiv" id="msdiv_462"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
<a class="wp" id="wp2"></a>Tena kho pana samayena subho māṇavo todeyyaputto sāvatthiyaṃ paṭivasati
aññatarassa gahapatissa nivesane kenacideva karaṇīyena. Atha kho subho māṇavo
todeyyaputto yassa gahapatissa nivesane paṭivasati taṃ gahapatiṃ etadavoca:
"sutaṃ metaṃ, gahapati: ‘avivittā sāvatthī arahantehī’ti. Kaṃ nu khvajja
samaṇaṃ vā brāhmaṇaṃ vā payirupāseyyāmā"ti? "Ayaṃ, bhante, bhagavā sāvatthiyaṃ
viharati jetavane anāthapiṇḍikassa ārāme. Taṃ, bhante, bhagavantaṃ
payirupāsassū"ti. <a class="wp" id="wp3"></a>Atha kho subho māṇavo todeyyaputto tassa gahapatissa
paṭissutvā yena bhagavā tenupasankami; upasankamitvā bhagavatā saddhiṃ sammodi.
Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno
kho subho māṇavo todeyyaputto bhagavantaṃ etadavoca: <a class="wp" id="wp4"></a>"brāhmaṇā, bho gotama,
evamāhaṃsu: ‘gahaṭṭho ārādhako hoti ñāyaṃ dhammaṃ kusalaṃ, na pabbajito
ārādhako hoti ñāyaṃ dhammaṃ kusalan’ti. Idha bhavaṃ gotamo kimāhā"ti?</p>

<p><span class="parno">2</span>
<a id="p_10M_1469" class="ms"></a>
<a class="msdiv" id="msdiv_463"></a>
"Vibhajjavādo kho ahamettha, māṇava; nāhamettha ekaṃsavādo. Gihissa vāhaṃ,
māṇava, pabbajitassa vā micchāpaṭipattiṃ na vaṇṇemi. Gihī vā hi, māṇava,
pabbajito vā micchāpaṭipanno micchāpaṭipattādhikaraṇahetu na ārādhako hoti
ñāyaṃ dhammaṃ kusalaṃ. Gihissa vāhaṃ, māṇava, pabbajitassa vā sammāpaṭipattiṃ
vaṇṇemi. Gihī vā hi, māṇava, pabbajito vā sammāpaṭipanno sammāpaṭipattādhikaraṇahetu ārādhako hoti ñāyaṃ dhammaṃ kusalan"ti.</p>
<hr>

<p><span class="parno">3</span><a class="wp" id="wp5"></a>
<a id="p_10M_1470" class="ms"></a>
"Brāhmaṇā, bho gotama, evamāhaṃsu: ‘mahaṭṭhamidaṃ mahākiccaṃ mahādhikaraṇaṃ
mahāsamārambhaṃ gharāvāsakammaṭṭhānaṃ mahapphalaṃ hoti; appaṭṭhamidaṃ
appakiccaṃ appādhikaraṇaṃ appasamārambhaṃ pabbajjā kammaṭṭhānaṃ appaphalaṃ
hotī’ti. Idha bhavaṃ gotamo kimāhā"ti.</p>

<p><span class="parno">4</span>
<a class="pts1" id="pts2.198"></a>
<a id="p_10M_1471" class="ms"></a>
"Etthāpi kho ahaṃ, māṇava, vibhajjavādo; nāhamettha ekaṃsavādo. Atthi, māṇava,
kammaṭṭhānaṃ mahaṭṭhaṃ mahākiccaṃ mahādhikaraṇaṃ mahāsamārambhaṃ, vipajjamānaṃ
appaphalaṃ hoti; atthi, māṇava, kammaṭṭhānaṃ mahaṭṭhaṃ mahākiccaṃ
mahādhikaraṇaṃ mahāsamārambhaṃ, sampajjamānaṃ mahapphalaṃ hoti; atthi, māṇava,
kammaṭṭhānaṃ appaṭṭhaṃ appakiccaṃ appādhikaraṇaṃ appasamārambhaṃ, vipajjamānaṃ
appaphalaṃ hoti; atthi, māṇava, kammaṭṭhānaṃ appaṭṭhaṃ appakiccaṃ
appādhikaraṇaṃ appasamārambhaṃ sampajjamānaṃ mahapphalaṃ hoti. <a class="wp" id="wp6"></a>Katamañca,
māṇava, kammaṭṭhānaṃ mahaṭṭhaṃ mahākiccaṃ mahādhikaraṇaṃ mahāsamārambhaṃ
vipajjamānaṃ appaphalaṃ hoti? Kasi kho, māṇava, kammaṭṭhānaṃ mahaṭṭhaṃ
mahākiccaṃ mahādhikaraṇaṃ mahāsamārambhaṃ vipajjamānaṃ appaphalaṃ hoti.
Katamañca, māṇava, kammaṭṭhānaṃ mahaṭṭhaṃ mahākiccaṃ mahādhikaraṇaṃ
mahāsamārambhaṃ sampajjamānaṃ mahapphalaṃ hoti? Kasiyeva kho, māṇava,
kammaṭṭhānaṃ mahaṭṭhaṃ mahākiccaṃ mahādhikaraṇaṃ mahāsamārambhaṃ sampajjamānaṃ
mahapphalaṃ hoti. Katamañca, māṇava, kammaṭṭhānaṃ appaṭṭhaṃ appakiccaṃ
appādhikaraṇaṃ appasamārambhaṃ vipajjamānaṃ appaphalaṃ hoti? Vaṇijjā kho,
māṇava, kammaṭṭhānaṃ appaṭṭhaṃ appakiccaṃ appādhikaraṇaṃ appasamārambhaṃ
vipajjamānaṃ appaphalaṃ hoti. Katamañca, māṇava, kammaṭṭhānaṃ appaṭṭhaṃ
appakiccaṃ appādhikaraṇaṃ appasamārambhaṃ sampajjamānaṃ mahapphalaṃ hoti?
Vaṇijjāyeva kho, māṇava, kammaṭṭhānaṃ appaṭṭhaṃ appakiccaṃ appādhikaraṇaṃ
appasamārambhaṃ sampajjamānaṃ mahapphalaṃ hoti.</p>

<p><span class="parno">5</span><a class="wp" id="wp7"></a>
<a class="pts1" id="pts2.199"></a>
<a id="p_10M_1472" class="ms"></a>
<a class="msdiv" id="msdiv_464"></a>
Seyyathāpi, māṇava, kasi kammaṭṭhānaṃ mahaṭṭhaṃ mahākiccaṃ mahādhikaraṇaṃ
mahāsamārambhaṃ vipajjamānaṃ appaphalaṃ hoti; evameva kho, māṇava,
gharāvāsakammaṭṭhānaṃ mahaṭṭhaṃ mahākiccaṃ mahādhikaraṇaṃ mahāsamārambhaṃ
vipajjamānaṃ appaphalaṃ hoti. Seyyathāpi, māṇava, kasiyeva kammaṭṭhānaṃ
mahaṭṭhaṃ mahākiccaṃ mahādhikaraṇaṃ mahāsamārambhaṃ sampajjamānaṃ mahapphalaṃ
hoti; evameva kho, māṇava, gharāvāsakammaṭṭhānaṃ mahaṭṭhaṃ mahākiccaṃ
mahādhikaraṇaṃ mahāsamārambhaṃ sampajjamānaṃ mahapphalaṃ hoti. Seyyathāpi,
māṇava, vaṇijjā kammaṭṭhānaṃ appaṭṭhaṃ appakiccaṃ appādhikaraṇaṃ
appasamārambhaṃ vipajjamānaṃ appaphalaṃ hoti; evameva kho, māṇava, pabbajjā
kammaṭṭhānaṃ appaṭṭhaṃ appakiccaṃ appādhikaraṇaṃ appasamārambhaṃ vipajjamānaṃ
appaphalaṃ hoti. Seyyathāpi, māṇava, vaṇijjāyeva kammaṭṭhānaṃ appaṭṭhaṃ
appakiccaṃ appādhikaraṇaṃ appasamārambhaṃ sampajjamānaṃ mahapphalaṃ hoti;
evameva kho, māṇava, pabbajjā kammaṭṭhānaṃ appaṭṭhaṃ appakiccaṃ appādhikaraṇaṃ
appasamārambhaṃ sampajjamānaṃ mahapphalaṃ hotī"ti.</p>

<p><span class="parno">6</span><a class="wp" id="wp8"></a>
<a id="p_10M_1473" class="ms"></a>
"Brāhmaṇā, bho gotama, pañca dhamme paññapenti puññassa kiriyāya, kusalassa
ārādhanāyā"ti. "Ye te, māṇava, brāhmaṇā pañca dhamme paññapenti puññassa
kiriyāya, kusalassa ārādhanāya—sace te agaru—sādhu te pañca dhamme imasmiṃ
parisati bhāsassū"ti. "Na kho me, bho gotama, garu yatthassu <span class="var" title="nisinnā bhavantarūpā vāti (bj, s1-3, km, pts1)" id="note697">bhavanto vā
nisinno bhavantarūpo vā"ti</span>. "Tena hi, māṇava, bhāsassū"ti. <a class="wp" id="wp9"></a>"Saccaṃ kho, bho
gotama, brāhmaṇā paṭhamaṃ dhammaṃ paññapenti puññassa kiriyāya, kusalassa
ārādhanāya. Tapaṃ kho, bho gotama, brāhmaṇā dutiyaṃ dhammaṃ paññapenti puññassa
kiriyāya, kusalassa ārādhanāya. Brahmacariyaṃ kho, bho gotama, brāhmaṇā tatiyaṃ
dhammaṃ paññapenti puññassa kiriyāya, kusalassa ārādhanāya. Ajjhenaṃ kho, bho
gotama, brāhmaṇā catutthaṃ dhammaṃ paññapenti puññassa kiriyāya, kusalassa
ārādhanāya. Cāgaṃ kho, bho gotama, brāhmaṇā pañcamaṃ dhammaṃ paññapenti
puññassa kiriyāya, kusalassa ārādhanāya. Brāhmaṇā, bho gotama, ime pañca dhamme
paññapenti puññassa kiriyāya, kusalassa ārādhanāyāti. Idha bhavaṃ gotamo
kimāhā"ti?</p>

<p><span class="parno">7</span>
<a class="pts1" id="pts2.200"></a>
<a id="p_10M_1474" class="ms"></a>
<a class="msdiv" id="msdiv_465"></a>
"Kiṃ pana, māṇava, atthi koci brāhmaṇānaṃ ekabrāhmaṇopi yo evamāha: ‘ahaṃ
imesaṃ pañcannaṃ dhammānaṃ sayaṃ abhiññā sacchikatvā vipākaṃ pavedemī’"ti? "No
hidaṃ, bho gotama". "Kiṃ pana, māṇava, atthi koci brāhmaṇānaṃ ekācariyopi
ekācariyapācariyopi yāva sattamā ācariyamahayugāpi yo evamāha: ‘ahaṃ imesaṃ
pañcannaṃ dhammānaṃ sayaṃ abhiññā sacchikatvā vipākaṃ pavedemī’"ti? "No hidaṃ,
bho gotama". "Kiṃ pana, māṇava, yepi te brāhmaṇānaṃ pubbakā isayo mantānaṃ
kattāro mantānaṃ pavattāro yesamidaṃ etarahi brāhmaṇā porāṇaṃ mantapadaṃ gītaṃ
pavuttaṃ samihitaṃ tadanugāyanti tadanubhāsanti bhāsitamanubhāsanti
vācitamanuvācenti, seyyathidaṃ—aṭṭhako vāmako vāmadevo vessāmitto yamataggi
angīraso bhāradvājo vāseṭṭho kassapo bhagu, tepi evamāhaṃsu: ‘mayaṃ imesaṃ
pañcannaṃ dhammānaṃ sayaṃ abhiññā sacchikatvā vipākaṃ pavedemā’"ti? "No hidaṃ,
bho gotama".</p>

<p><span class="parno">8</span>
<a id="p_10M_1475" class="ms"></a>
"Iti kira, māṇava, natthi koci brāhmaṇānaṃ ekabrāhmaṇopi yo evamāha: ‘ahaṃ
imesaṃ pañcannaṃ dhammānaṃ sayaṃ abhiññā sacchikatvā vipākaṃ pavedemī’ti;
natthi koci brāhmaṇānaṃ ekācariyopi ekācariyapācariyopi yāva sattamā
ācariyamahayugāpi yo evamāha: ‘ahaṃ imesaṃ pañcannaṃ dhammānaṃ sayaṃ abhiññā
sacchikatvā vipākaṃ pavedemī’ti; yepi te brāhmaṇānaṃ pubbakā isayo mantānaṃ
kattāro mantānaṃ pavattāro, yesamidaṃ etarahi brāhmaṇā porāṇaṃ mantapadaṃ gītaṃ
pavuttaṃ samihitaṃ, tadanugāyanti tadanubhāsanti bhāsitamanubhāsanti
vācitamanuvācenti, seyyathidaṃ—aṭṭhako vāmako vāmadevo vessāmitto yamataggi
angīraso bhāradvājo vāseṭṭho kassapo bhagu. Tepi na evamāhaṃsu: ‘mayaṃ imesaṃ
pañcannaṃ dhammānaṃ sayaṃ abhiññā sacchikatvā vipākaṃ pavedemā’ti.</p>

<p><span class="parno">9</span>
<a id="p_10M_1476" class="ms"></a>
Seyyathāpi, māṇava, andhaveṇi paramparāsaṃsattā purimopi na passati majjhimopi
na passati pacchimopi na passati; evameva kho, māṇava, andhaveṇūpamaṃ maññe
brāhmaṇānaṃ bhāsitaṃ sampajjati—purimopi na passati majjhimopi na passati
pacchimopi na passatī"ti.</p>

<p><span class="parno">10</span><a class="wp" id="wp10"></a>
<a class="pts1" id="pts2.201"></a>
<a id="p_10M_1477" class="ms"></a>
<a class="msdiv" id="msdiv_466"></a>
Evaṃ vutte, subho māṇavo todeyyaputto bhagavatā andhaveṇūpamena vuccamāno
kupito anattamano bhagavantaṃyeva khuṃsento bhagavantaṃyeva vambhento
bhagavantaṃyeva vadamāno: "samaṇo gotamo pāpito bhavissatī"ti bhagavantaṃ
etadavoca: "brāhmaṇo, bho gotama, pokkharasāti opamañño subhagavaniko evamāha:
‘evameva <span class="var" title="panimeke (sabbattha)" id="note698">panidhekacce</span> samaṇabrāhmaṇā uttari manussadhammā alamariyañāṇadassanavisesaṃ paṭijānanti. Tesamidaṃ bhāsitaṃ hassakaṃyeva sampajjati, nāmakaṃyeva sampajjati, rittakaṃyeva sampajjati, tucchakaṃyeva sampajjati. Kathañhi nāma manussabhūto uttari manussadhammā alamariyañāṇadassanavisesaṃ ñassati vā dakkhati vā sacchi vā karissatīti—netaṃ ṭhānaṃ vijjatī’"ti?</p>
<hr>

<p><span class="parno">11</span><a class="wp" id="wp11"></a>
<a id="p_10M_1478" class="ms"></a>
"Kiṃ pana, māṇava, brāhmaṇo pokkharasāti opamañño subhagavaniko sabbesaṃyeva
samaṇabrāhmaṇānaṃ cetasā ceto paricca pajānātī"ti? "Sakāyapi hi, bho gotama,
puṇṇikāya dāsiyā brāhmaṇo pokkharasāti opamañño subhagavaniko cetasā ceto
paricca na pajānāti, kuto pana sabbesaṃyeva samaṇabrāhmaṇānaṃ cetasā ceto
paricca pajānissatī"ti?</p>

<p><span class="parno">12</span><a class="wp" id="wp12"></a>
<a id="p_10M_1479" class="ms"></a>
"Seyyathāpi, māṇava, jaccandho puriso na passeyya kaṇhasukkāni rūpāni, na
passeyya nīlakāni rūpāni, na passeyya pītakāni rūpāni, na passeyya lohitakāni
rūpāni, na passeyya mañjiṭṭhakāni rūpāni, na passeyya samavisamaṃ, na passeyya
tārakarūpāni, na passeyya candimasūriye. So evaṃ vadeyya: ‘natthi kaṇhasukkāni
rūpāni, natthi kaṇhasukkānaṃ rūpānaṃ dassāvī; natthi nīlakāni rūpāni, natthi
nīlakānaṃ rūpānaṃ dassāvī; natthi pītakāni rūpāni, natthi pītakānaṃ rūpānaṃ
dassāvī; natthi lohitakāni rūpāni, natthi lohitakānaṃ rūpānaṃ dassāvī; natthi
mañjiṭṭhakāni rūpāni, natthi mañjiṭṭhakānaṃ rūpānaṃ dassāvī; natthi
samavisamaṃ, natthi samavisamassa dassāvī; natthi tārakarūpāni, natthi
tārakarūpānaṃ dassāvī; natthi candimasūriyā, natthi candimasūriyānaṃ dassāvī.
Ahametaṃ na jānāmi, ahametaṃ na passāmi; tasmā taṃ natthī’ti. Sammā nu kho so,
māṇava, vadamāno vadeyyā"ti?</p>
<hr>

<p><span class="parno">13</span>
<a class="pts1" id="pts2.202"></a>
<a id="p_10M_1480" class="ms"></a>
"No hidaṃ, bho gotama. Atthi kaṇhasukkāni rūpāni, atthi kaṇhasukkānaṃ rūpānaṃ
dassāvī; atthi nīlakāni rūpāni, atthi nīlakānaṃ rūpānaṃ dassāvī; atthi pītakāni
rūpāni, atthi pītakānaṃ rūpānaṃ dassāvī; atthi lohitakāni rūpāni, atthi
lohitakānaṃ rūpānaṃ dassāvī; atthi mañjiṭṭhakāni rūpāni, atthi mañjiṭṭhakānaṃ
rūpānaṃ dassāvī; atthi samavisamaṃ, atthi samavisamassa dassāvī; atthi
tārakarūpāni, atthi tārakarūpānaṃ dassāvī; atthi candimasūriyā, atthi
candimasūriyānaṃ dassāvī. ‘Ahametaṃ na jānāmi, ahametaṃ na passāmi; tasmā taṃ
natthī’ti; na hi so, bho gotama, sammā vadamāno vadeyyā"ti.</p>
<hr>

<p><span class="parno">14</span><a class="wp" id="wp13"></a>
<a id="p_10M_1481" class="ms"></a>
"Evameva kho, māṇava, brāhmaṇo pokkharasāti opamañño subhagavaniko andho
acakkhuko. So vata uttari manussadhammā alamariyañāṇadassanavisesaṃ
ñassati vā dakkhati vā sacchi vā karissatīti—netaṃ ṭhānaṃ vijjati.</p>

<p><span class="parno">15</span>
<a id="p_10M_1482" class="ms"></a>
<a class="msdiv" id="msdiv_467"></a>
Taṃ kiṃ maññasi, māṇava, ye te kosalakā brāhmaṇamahāsālā, seyyathidaṃ—cankī
brāhmaṇo tārukkho brāhmaṇo pokkharasāti brāhmaṇo jāṇussoṇi brāhmaṇo pitā <span class="var" title="vā (bj, s1-3, km, pts1)" id="note699">ca</span> te
todeyyo, katamā nesaṃ <span class="var" title="seyyā (bj, s1-3, km)" id="note700">seyyo</span>, yaṃ vā te <span class="var" title="sammusā (si, pts1) | saṃmucchā (s1-3)" id="note701">sammuccā</span> vācaṃ bhāseyyuṃ yaṃ vā
asammuccā"ti? "Sammuccā, bho gotama".</p>

<p><span class="parno">16</span>
<a id="p_10M_1483" class="ms"></a>
"Katamā nesaṃ seyyo, yaṃ vā te mantā vācaṃ bhāseyyuṃ yaṃ vā amantā"ti? "Mantā,
bho gotama".</p>

<p><span class="parno">17</span>
<a id="p_10M_1484" class="ms"></a>
"Katamā nesaṃ seyyo, yaṃ vā te paṭisankhāya vācaṃ bhāseyyuṃ yaṃ vā
appaṭisankhāyā"ti? "Paṭisankhāya, bho gotama".</p>

<p><span class="parno">18</span>
<a id="p_10M_1485" class="ms"></a>
"Katamā nesaṃ seyyo, yaṃ vā te atthasaṃhitaṃ vācaṃ bhāseyyuṃ yaṃ vā
anatthasaṃhitan"ti? "Atthasaṃhitaṃ, bho gotama".</p>

<p><span class="parno">19</span><a class="wp" id="wp14"></a>
<a id="p_10M_1486" class="ms"></a>
"Taṃ kiṃ maññasi, māṇava, yadi evaṃ sante, brāhmaṇena pokkharasātinā opamaññena
subhagavanikena sammuccā vācā bhāsitā <span class="var" title="asammusā vāti (si, pts1) | asaṃmucchāti (s1-3)" id="note702">asammuccā"ti</span>? "Asammuccā, bho gotama".</p>

<p><span class="parno">20</span>
<a id="p_10M_1487" class="ms"></a>
"Mantā vācā bhāsitā amantā vā"ti? "Amantā, bho gotama".</p>

<p><span class="parno">21</span>
<a id="p_10M_1488" class="ms"></a>
"Paṭisankhāya vācā bhāsitā appaṭisankhāyā"ti? "Appaṭisankhāya, bho gotama".</p>

<p><span class="parno">22</span>
<a id="p_10M_1489" class="ms"></a>
"Atthasaṃhitā vācā bhāsitā anatthasaṃhitā"ti? "Anatthasaṃhitā, bho gotama".</p>

<p><span class="parno">23</span><a class="wp" id="wp15"></a>
<a class="pts1" id="pts2.203"></a>
<a id="p_10M_1490" class="ms"></a>
"Pañca kho ime, māṇava, nīvaraṇā. Katame pañca? Kāmacchandanīvaraṇaṃ,
byāpādanīvaraṇaṃ, thinamiddhanīvaraṇaṃ uddhaccakukkuccanīvaraṇaṃ,
vicikicchānīvaraṇaṃ—ime kho, māṇava, pañca nīvaraṇā. Imehi kho, māṇava,
pañcahi nīvaraṇehi brāhmaṇo pokkharasāti opamañño subhagavaniko āvuto nivuto
<span class="var" title="ovuto (bj) | ophuto (s1-3, km, pts1)" id="note703">ophuṭo</span> pariyonaddho. So vata uttari manussadhammā alamariyañāṇadassanavisesaṃ ñassati vā dakkhati vā sacchi vā karissatīti—netaṃ ṭhānaṃ vijjati.</p>

<p><span class="parno">24</span><a class="wp" id="wp16"></a>
<a id="p_10M_1491" class="ms"></a>
<a class="msdiv" id="msdiv_468"></a>
Pañca kho ime, māṇava, kāmaguṇā. Katame pañca? Cakkhuviññeyyā rūpā iṭṭhā kantā
manāpā piyarūpā kāmūpasaṃhitā rajanīyā; sotaviññeyyā saddā … pe … ghānaviññeyyā
gandhā … jivhā viññeyyā rasā … kāyaviññeyyā phoṭṭhabbā iṭṭhā kantā manāpā
piyarūpā kāmūpasaṃhitā rajanīyā—ime kho, māṇava, pañca kāmaguṇā. Imehi kho,
māṇava, pañcahi kāmaguṇehi brāhmaṇo pokkharasāti opamañño subhagavaniko gathito
mucchito ajjhopanno anādīnavadassāvī anissaraṇapañño paribhuñjati. So vata
uttari manussadhammā alamariyañāṇadassanavisesaṃ ñassati vā dakkhati vā
sacchi vā karissatīti—netaṃ ṭhānaṃ vijjati.</p>

<p><span class="parno">25</span><a class="wp" id="wp17"></a>
<a class="pts1" id="pts2.204"></a>
<a id="p_10M_1492" class="ms"></a>
Taṃ kiṃ maññasi, māṇava, yaṃ vā tiṇakaṭṭhupādānaṃ paṭicca aggiṃ jāleyya yaṃ vā
nissaṭṭhatiṇakaṭṭhupādānaṃ aggiṃ jāleyya, katamo nu khvāssa aggi accimā ceva
vaṇṇavā ca pabhassaro cā"ti? "Sace taṃ, bho gotama, ṭhānaṃ nissaṭṭhatiṇakaṭṭhupādānaṃ aggiṃ jāletuṃ, svāssa aggi accimā ceva vaṇṇavā ca pabhassaro cā"ti. "Aṭṭhānaṃ kho etaṃ, māṇava, anavakāso yaṃ nissaṭṭhatiṇakaṭṭhupādānaṃ aggiṃ jāleyya aññatra iddhimatā. Seyyathāpi, māṇava, tiṇakaṭṭhupādānaṃ paṭicca aggi jalati tathūpamāhaṃ, māṇava, imaṃ pītiṃ vadāmi yāyaṃ pīti pañca kāmaguṇe paṭicca. Seyyathāpi, māṇava, <span class="var" title="nissaṭṭhatiṇakaṭṭhupādānaṃ paṭicca (bj, pts1, mr)" id="note704">nissaṭṭhatiṇakaṭṭhupādāno</span> aggi jalati tathūpamāhaṃ, māṇava, imaṃ pītiṃ vadāmi yāyaṃ pīti aññatreva kāmehi aññatra akusalehi dhammehi.</p>

<p><span class="parno">26</span>
<a id="p_10M_1493" class="ms"></a>
Katamā ca, māṇava, pīti aññatreva kāmehi aññatra akusalehi dhammehi? Idha,
māṇava, bhikkhu vivicceva kāmehi … pe … paṭhamaṃ jhānaṃ upasampajja viharati.
Ayampi kho, māṇava, pīti aññatreva kāmehi aññatra akusalehi dhammehi. Puna
caparaṃ, māṇava, bhikkhu vitakkavicārānaṃ vūpasamā … dutiyaṃ jhānaṃ upasampajja
viharati. Ayampi kho, māṇava, pīti aññatreva kāmehi aññatra akusalehi
dhammehi.</p>
<hr>

<p><span class="parno">27</span><a class="wp" id="wp18"></a>
<a id="p_10M_1494" class="ms"></a>
<a class="msdiv" id="msdiv_469"></a>
Ye te, māṇava, brāhmaṇā pañca dhamme paññapenti puññassa kiriyāya kusalassa
ārādhanāya, <span class="var" title="kamettha (bj, s1-3, km, pts1)" id="note705">katamettha</span> brāhmaṇā dhammaṃ mahapphalataraṃ paññapenti puññassa
kiriyāya kusalassa ārādhanāyā"ti? "Yeme, bho gotama, brāhmaṇā pañca dhamme
paññapenti puññassa kiriyāya kusalassa ārādhanāya, cāgamettha brāhmaṇā dhammaṃ
mahapphalataraṃ paññapenti puññassa kiriyāya kusalassa ārādhanāyā"ti.</p>

<p><span class="parno">28</span><a class="wp" id="wp19"></a>
<a class="pts1" id="pts2.205"></a>
<a id="p_10M_1495" class="ms"></a>
"Taṃ kiṃ maññasi, māṇava, idha aññatarassa brāhmaṇassa mahāyañño paccupaṭṭhito
assa. Atha dve brāhmaṇā āgaccheyyuṃ: ‘itthannāmassa brāhmaṇassa mahāyaññaṃ
anubhavissāmā’ti. <span class="var" title="tatra ekassa (s1-3) | tatthekassa (pts1)" id="note706">Tatrekassa</span> brāhmaṇassa evamassa: ‘aho vata ahameva labheyyaṃ
bhattagge aggāsanaṃ aggodakaṃ aggapiṇḍaṃ, na añño brāhmaṇo labheyya bhattagge
aggāsanaṃ aggodakaṃ aggapiṇḍan’ti. Ṭhānaṃ kho panetaṃ, māṇava, vijjati yaṃ añño
brāhmaṇo labheyya bhattagge aggāsanaṃ aggodakaṃ aggapiṇḍaṃ, na so brāhmaṇo
labheyya bhattagge aggāsanaṃ aggodakaṃ aggapiṇḍaṃ. ‘Añño brāhmaṇo labhati
bhattagge aggāsanaṃ aggodakaṃ aggapiṇḍaṃ, nāhaṃ labhāmi bhattagge aggāsanaṃ
aggodakaṃ aggapiṇḍan’ti—iti so kupito hoti anattamano. Imassa pana, māṇava,
brāhmaṇā kiṃ vipākaṃ paññapentī"ti? "Na khvettha, bho gotama, brāhmaṇā evaṃ
dānaṃ denti: ‘iminā paro kupito hotu anattamano’ti. Atha khvettha brāhmaṇā
<span class="var" title="anukampajātikaṃyeva (s1-3, km, mr)" id="note707">anukampājātikaṃyeva</span> dānaṃ dentī"ti. "Evaṃ sante kho, māṇava, brāhmaṇānaṃ idaṃ
chaṭṭhaṃ puññakiriyavatthu hoti—yadidaṃ anukampājātikan"ti. "Evaṃ sante, bho
gotama, brāhmaṇānaṃ idaṃ chaṭṭhaṃ puññakiriyavatthu hoti—yadidaṃ
anukampājātikan"ti.</p>
<hr>

<p><span class="parno">29</span><a class="wp" id="wp20"></a>
<a id="p_10M_1496" class="ms"></a>
"Ye te, māṇava, brāhmaṇā pañca dhamme paññapenti puññassa kiriyāya kusalassa
ārādhanāya, ime tvaṃ pañca dhamme kattha bahulaṃ samanupassasi—gahaṭṭhesu vā
pabbajitesu vā"ti? "Yeme, bho gotama, brāhmaṇā pañca dhamme paññapenti puññassa
kiriyāya kusalassa ārādhanāya, imāhaṃ pañca dhamme pabbajitesu bahulaṃ
samanupassāmi appaṃ gahaṭṭhesu. Gahaṭṭho hi, bho gotama, mahaṭṭho mahākicco
mahādhikaraṇo mahāsamārambho, na satataṃ samitaṃ saccavādī hoti; pabbajito kho
pana, bho gotama, appaṭṭho appakicco appādhikaraṇo appasamārambho, satataṃ
samitaṃ saccavādī hoti. Gahaṭṭho hi, bho gotama, mahaṭṭho mahākicco
mahādhikaraṇo mahāsamārambho na satataṃ samitaṃ tapassī hoti … brahmacārī hoti
 …  sajjhāyabahulo hoti … cāgabahulo hoti; pabbajito kho pana, bho gotama,
appaṭṭho appakicco appādhikaraṇo appasamārambho satataṃ samitaṃ tapassī hoti  …
brahmacārī hoti … sajjhāyabahulo hoti … cāgabahulo hoti. Yeme, bho gotama,
brāhmaṇā pañca dhamme paññapenti puññassa kiriyāya kusalassa ārādhanāya, imāhaṃ
pañca dhamme pabbajitesu bahulaṃ samanupassāmi appaṃ gahaṭṭhesū"ti.</p>

<p><span class="parno">30</span><a class="wp" id="wp21"></a>
<a class="pts1" id="pts2.206"></a>
<a id="p_10M_1497" class="ms"></a>
"Ye te, māṇava, brāhmaṇā pañca dhamme paññapenti puññassa kiriyāya kusalassa
ārādhanāya cittassāhaṃ ete parikkhāre vadāmi—yadidaṃ cittaṃ averaṃ
abyābajjhaṃ tassa bhāvanāya. Idha, māṇava, bhikkhu saccavādī hoti. So
‘saccavādīmhī’ti labhati atthavedaṃ, labhati dhammavedaṃ, labhati
dhammūpasaṃhitaṃ pāmojjaṃ. Yaṃ taṃ kusalūpasaṃhitaṃ pāmojjaṃ, cittassāhaṃ etaṃ
parikkhāraṃ vadāmi—yadidaṃ cittaṃ averaṃ abyābajjhaṃ tassa bhāvanāya. Idha,
māṇava, bhikkhu tapassī hoti … pe … brahmacārī hoti … pe … sajjhāyabahulo hoti
 …  pe … cāgabahulo hoti. So ‘cāgabahulomhī’ti labhati atthavedaṃ, labhati
dhammavedaṃ, labhati dhammūpasaṃhitaṃ pāmojjaṃ. Yaṃ taṃ kusalūpasaṃhitaṃ
pāmojjaṃ, cittassāhaṃ etaṃ parikkhāraṃ vadāmi—yadidaṃ cittaṃ averaṃ
abyābajjhaṃ tassa bhāvanāya. Ye te, māṇava, brāhmaṇā pañca dhamme paññapenti
puññassa kiriyāya kusalassa ārādhanāya, cittassāhaṃ ete parikkhāre vadāmi – 
yadidaṃ cittaṃ averaṃ abyābajjhaṃ tassa bhāvanāyā"ti.</p>

<p><span class="parno">31</span><a class="wp" id="wp22"></a>
<a id="p_10M_1498" class="ms"></a>
<a class="msdiv" id="msdiv_470"></a>
Evaṃ vutte, subho māṇavo todeyyaputto bhagavantaṃ etadavoca: "sutaṃ metaṃ, bho
gotama: ‘samaṇo gotamo brahmānaṃ sahabyatāya maggaṃ jānātī’"ti.</p>
<hr>

<p><span class="parno">32</span>
<a id="p_10M_1499" class="ms"></a>
"Taṃ kiṃ maññasi, māṇava, āsanne ito naḷakāragāmo, na yito dūre
naḷakāragāmo"ti?</p>

<p><span class="parno">33</span>
<a id="p_10M_1500" class="ms"></a>
"Evaṃ, bho, āsanne ito naḷakāragāmo, na yito dūre naḷakāragāmo"ti.</p>

<p><span class="parno">34</span>
<a id="p_10M_1501" class="ms"></a>
"Taṃ, kiṃ maññasi, māṇava, idhassa puriso naḷakāragāme <span class="var" title="jātavaḍḍho (s1-3, km, mr)" id="note708">jātavaddho</span>; tamenaṃ
naḷakāragāmato tāvadeva <span class="var" title="apasakkaṃ (s1-3, km, mr)" id="note709">avasaṭaṃ</span> naḷakāragāmassa maggaṃ puccheyyuṃ; siyā nu
kho, māṇava, tassa purisassa naḷakāragāme jātavaddhassa naḷakāragāmassa maggaṃ
puṭṭhassa dandhāyitattaṃ vā vitthāyitattaṃ vā"ti?</p>

<p><span class="parno">35</span>
<a id="p_10M_1502" class="ms"></a>
"No hidaṃ, bho gotama".</p>

<p><span class="parno">36</span>
<a id="p_10M_1503" class="ms"></a>
"Taṃ kissa hetu"?</p>
<hr>

<p><span class="parno">37</span>
<a class="pts1" id="pts2.207"></a>
<a id="p_10M_1504" class="ms"></a>
"Amu hi, bho gotama, puriso naḷakāragāme jātavaddho. Tassa sabbāneva
naḷakāragāmassa maggāni suviditānī"ti. "Siyā nu kho, māṇava, tassa purisassa
naḷakāragāme jātavaddhassa naḷakāragāmassa maggaṃ puṭṭhassa dandhāyitattaṃ vā
vitthāyitattaṃ vāti, na tveva tathāgatassa brahmalokaṃ vā brahmalokagāminiṃ vā
paṭipadaṃ puṭṭhassa dandhāyitattaṃ vā vitthāyitattaṃ vā. Brahmānañcāhaṃ,
māṇava, pajānāmi brahmalokañca brahmalokagāminiñca paṭipadaṃ; yathāpaṭipanno ca
brahmalokaṃ upapanno tañca pajānāmī"ti.</p>

<p><span class="parno">38</span><a class="wp" id="wp23"></a>
<a id="p_10M_1505" class="ms"></a>
"Sutaṃ metaṃ, bho gotama: ‘samaṇo gotamo brahmānaṃ sahabyatāya maggaṃ
desetī’ti. Sādhu me bhavaṃ gotamo brahmānaṃ sahabyatāya maggaṃ desetū"ti.</p>

<p><span class="parno">39</span>
<a id="p_10M_1506" class="ms"></a>
"Tena hi, māṇava, suṇāhi, sādhukaṃ manasi karohi, bhāsissāmī"ti. "Evaṃ, bho"ti
kho subho māṇavo todeyyaputto bhagavato paccassosi. Bhagavā etadavoca: </p>
<hr>

<p><span class="parno">40</span><a class="wp" id="wp24"></a>
<a id="p_10M_1507" class="ms"></a>
<a class="msdiv" id="msdiv_471"></a>
"Katamo ca, māṇava, brahmānaṃ sahabyatāya maggo? Idha, māṇava, bhikkhu
mettāsahagatena cetasā ekaṃ disaṃ pharitvā viharati, tathā dutiyaṃ, tathā
tatiyaṃ, tathā catutthaṃ; iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena abyābajjhena pharitvā viharati. Evaṃ bhāvitāya kho, māṇava, mettāya
cetovimuttiyā yaṃ pamāṇakataṃ kammaṃ na taṃ tatrāvasissati, na taṃ
tatrāvatiṭṭhati. Seyyathāpi, māṇava, balavā sankhadhamo appakasireneva
cātuddisā viññāpeyya;<q class="open" id="note710" title=" evameva kho māṇava evaṃ bhāvitāya mettāya (sī , syā1-3, kaṃ, pā1 6D:948) tathāpi idha pāṭhoyeva upamāya saṃsandiyamāno paripuṇṇo viya"> evameva kho, māṇava … pe … evaṃ bhāvitāya kho, māṇava,
mettāya</q> cetovimuttiyā yaṃ pamāṇakataṃ kammaṃ na taṃ tatrāvasissati, na taṃ
tatrāvatiṭṭhati. Ayampi kho, māṇava, brahmānaṃ sahabyatāya maggo.</p>

<p><span class="parno">41</span><a class="wp" id="wp25-27"></a>
<a class="pts1" id="pts2.208"></a>
<a id="p_10M_1508" class="ms"></a>
"Puna caparaṃ, māṇava, bhikkhu karuṇāsahagatena cetasā … pe … muditāsahagatena
cetasā … pe … upekkhāsahagatena cetasā ekaṃ disaṃ pharitvā viharati, tathā
dutiyaṃ, tathā tatiyaṃ, tathā catutthaṃ; iti uddhamadho tiriyaṃ sabbadhi
sabbattatāya sabbāvantaṃ lokaṃ upekkhāsahagatena cetasā vipulena mahaggatena
appamāṇena averena abyābajjhena pharitvā viharati. Evaṃ bhāvitāya kho, māṇava,
upekkhāya cetovimuttiyā yaṃ pamāṇakataṃ kammaṃ na taṃ tatrāvasissati, na taṃ
tatrāvatiṭṭhati. Seyyathāpi, māṇava, balavā sankhadhamo appakasireneva
cātuddisā viññāpeyya; evameva kho, māṇava … pe … evaṃ bhāvitāya kho, māṇava,
upekkhāya cetovimuttiyā yaṃ pamāṇakataṃ kammaṃ na taṃ tatrāvasissati, na taṃ
tatrāvatiṭṭhati. Ayampi kho, māṇava, brahmānaṃ sahabyatāya maggo"ti.</p>
<hr>

<p><span class="parno">42</span><a class="wp" id="wp28"></a>
<a id="p_10M_1509" class="ms"></a>
<a class="msdiv" id="msdiv_472"></a>
Evaṃ vutte, subho māṇavo todeyyaputto bhagavantaṃ etadavoca: "abhikkantaṃ, bho
gotama, abhikkantaṃ, bho gotama. Seyyathāpi, bho gotama, nikkujjitaṃ vā
ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre
vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā
gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ
gacchāmi dhammañca bhikkhusanghañca. Upāsakaṃ maṃ bhavaṃ gotamo dhāretu
ajjatagge pāṇupetaṃ saraṇaṃ gataṃ. Handa ca dāni mayaṃ, bho gotama, gacchāma;
bahukiccā mayaṃ bahukaraṇīyā"ti. <a class="wp" id="wp29"></a>"Yassadāni tvaṃ, māṇava, kālaṃ maññasī"ti.
Atha kho subho māṇavo todeyyaputto bhagavato bhāsitaṃ abhinanditvā anumoditvā
uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>

<p><span class="parno">43</span><a class="wp" id="wp30"></a>
<a class="pts1" id="pts2.209"></a>
<a id="p_10M_1510" class="ms"></a>
Tena kho pana samayena jāṇussoṇi brāhmaṇo sabbasetena <span class="var" title="vaḷabhīrathena (bj) | valavābhirathena (s2, s3)" id="note712">vaḷavābhirathena</span>
sāvatthiyā niyyāti divā divassa. Addasā kho jāṇussoṇi brāhmaṇo subhaṃ māṇavaṃ
todeyyaputtaṃ dūratova āgacchantaṃ. Disvāna subhaṃ māṇavaṃ todeyyaputtaṃ
etadavoca: "handa kuto nu bhavaṃ bhāradvājo āgacchati divā divassā"ti? "Ito hi
kho ahaṃ, bho, āgacchāmi samaṇassa gotamassa santikā"ti. "Taṃ kiṃ maññasi,
bhavaṃ bhāradvājo samaṇassa gotamassa paññāveyyattiyaṃ paṇḍito maññeti"? "Ko
cāhaṃ, bho, ko ca samaṇassa gotamassa paññāveyyattiyaṃ jānissāmi? Sopi nūnassa
tādisova yo samaṇassa gotamassa paññāveyyattiyaṃ jāneyyā"ti. "Uḷārāya khalu
bhavaṃ bhāradvājo samaṇaṃ gotamaṃ pasaṃsāya pasaṃsatī"ti. "Ko cāhaṃ, bho, ko ca
samaṇaṃ gotamaṃ pasaṃsissāmi? Pasatthapasatthova so bhavaṃ gotamo seṭṭho
devamanussānaṃ. Ye cime, bho, brāhmaṇā pañca dhamme paññapenti puññassa
kiriyāya kusalassa ārādhanāya; cittassete samaṇo gotamo parikkhāre vadeti – 
yadidaṃ cittaṃ averaṃ abyābajjhaṃ tassa bhāvanāyā"ti.</p>

<p><span class="parno">44</span><a class="wp" id="wp31"></a>
<a id="p_10M_1511" class="ms"></a>
Evaṃ vutte, jāṇussoṇi brāhmaṇo sabbasetā vaḷavābhirathā orohitvā ekaṃsaṃ
uttarāsangaṃ karitvā yena bhagavā tenañjaliṃ paṇāmetvā udānaṃ udānesi: "lābhā
rañño pasenadissa kosalassa, suladdhalābhā rañño pasenadissa kosalassa yassa
vijite tathāgato viharati arahaṃ sammāsambuddho"ti.</p>
<p class="endsection">Subhasuttaṃ niṭṭhitaṃ navamaṃ.</p>
</div>
</section>
<div id="nextprev"><a id="previous-sutta" href="./mn98.html"></a><a id="next-sutta" href="./mn100.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN99: Subhasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
