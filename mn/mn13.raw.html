<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 13</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN13: Mahādukkhakkhandha Sutta - The Greater Discourse on the Mass of Suffering</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li></ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.84"></a>
<a id="p_9M_538" class="ms"></a>
<a class="msdiv" id="msdiv_163"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.<a class="wp" id="wp2"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya
sāvatthiṃ piṇḍāya pāvisiṃsu. Atha kho tesaṃ bhikkhūnaṃ etadahosi: "atippago kho
tāva sāvatthiyaṃ piṇḍāya carituṃ, yaṃ nūna mayaṃ yena aññatitthiyānaṃ
paribbājakānaṃ ārāmo tenupasankameyyāmā"ti. Atha kho te bhikkhū yena
aññatitthiyānaṃ paribbājakānaṃ ārāmo tenupasankamiṃsu; upasankamitvā tehi
aññatitthiyehi paribbājakehi saddhiṃ sammodiṃsu; sammodanīyaṃ kathaṃ sāraṇīyaṃ
vītisāretvā ekamantaṃ nisīdiṃsu. Ekamantaṃ nisinne kho te bhikkhū te
aññatitthiyā paribbājakā etadavocuṃ: <a class="wp" id="wp3"></a>"samaṇo, āvuso, gotamo kāmānaṃ pariññaṃ
paññapeti, mayampi kāmānaṃ pariññaṃ paññapema; samaṇo, āvuso, gotamo rūpānaṃ
pariññaṃ paññapeti, mayampi rūpānaṃ pariññaṃ paññapema; samaṇo, āvuso, gotamo
vedanānaṃ pariññaṃ paññapeti, mayampi vedanānaṃ pariññaṃ paññapema; idha no,
āvuso, ko viseso, ko adhippayāso, kiṃ nānākaraṇaṃ samaṇassa vā gotamassa
amhākaṃ vā—yadidaṃ dhammadesanāya vā dhammadesanaṃ, anusāsaniyā vā
anusāsanin"ti? <a class="wp" id="wp4"></a>Atha kho te bhikkhū tesaṃ aññatitthiyānaṃ paribbājakānaṃ
bhāsitaṃ neva abhinandiṃsu, nappaṭikkosiṃsu; anabhinanditvā appaṭikkositvā
uṭṭhāyāsanā pakkamiṃsu: "bhagavato santike etassa bhāsitassa atthaṃ
ājānissāmā"ti.</p>
<hr>

<p><span class="parno">2</span><a class="wp" id="wp5"></a>
<a class="pts1" id="pts1.85"></a>
<a id="p_9M_539" class="ms"></a>
<a class="msdiv" id="msdiv_164"></a>
Atha kho te bhikkhū sāvatthiyaṃ piṇḍāya caritvā pacchābhattaṃ
piṇḍapātapaṭikkantā yena bhagavā tenupasankamiṃsu; upasankamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: "idha mayaṃ, bhante, pubbaṇhasamayaṃ nivāsetvā pattacīvaramādāya
sāvatthiṃ piṇḍāya pāvisimha. Tesaṃ no, bhante, amhākaṃ etadahosi: ‘atippago kho
tāva sāvatthiyaṃ piṇḍāya carituṃ, yaṃ nūna mayaṃ yena aññatitthiyānaṃ
paribbājakānaṃ ārāmo tenupasankameyyāmā’ti. Atha kho mayaṃ, bhante, yena
aññatitthiyānaṃ paribbājakānaṃ ārāmo tenupasankamimha; upasankamitvā tehi
aññatitthiyehi paribbājakehi saddhiṃ sammodimha; sammodanīyaṃ kathaṃ sāraṇīyaṃ
vītisāretvā ekamantaṃ nisīdimha. Ekamantaṃ nisinne kho amhe, bhante, te
aññatitthiyā paribbājakā etadavocuṃ: ‘samaṇo, āvuso, gotamo kāmānaṃ pariññaṃ
paññapeti, mayampi kāmānaṃ pariññaṃ paññapema. Samaṇo, āvuso, gotamo rūpānaṃ
pariññaṃ paññapeti, mayampi rūpānaṃ pariññaṃ paññapema. Samaṇo, āvuso, gotamo
vedanānaṃ pariññaṃ paññapeti, mayampi vedanānaṃ pariññaṃ paññapema. Idha no,
āvuso, ko viseso, ko adhippayāso, kiṃ nānākaraṇaṃ samaṇassa vā gotamassa
amhākaṃ vā, yadidaṃ dhammadesanāya vā dhammadesanaṃ anusāsaniyā vā
anusāsanin’ti. Atha kho mayaṃ, bhante, tesaṃ aññatitthiyānaṃ paribbājakānaṃ
bhāsitaṃ neva abhinandimha, nappaṭikkosimha; anabhinanditvā appaṭikkositvā
uṭṭhāyāsanā pakkamimha: ‘bhagavato santike etassa bhāsitassa atthaṃ
ājānissāmā’"ti.</p>
<hr>

<p><span class="parno">3</span><a class="wp" id="wp6"></a>
<a id="p_9M_540" class="ms"></a>
<a class="msdiv" id="msdiv_165"></a>
"Evaṃvādino, bhikkhave, aññatitthiyā paribbājakā evamassu vacanīyā: ‘ko
panāvuso, kāmānaṃ assādo, ko ādīnavo, kiṃ nissaraṇaṃ? Ko rūpānaṃ assādo, ko
ādīnavo, kiṃ nissaraṇaṃ? Ko vedanānaṃ assādo, ko ādīnavo, kiṃ nissaraṇan’ti?
Evaṃ puṭṭhā, bhikkhave, aññatitthiyā paribbājakā na ceva sampāyissanti,
uttariñca vighātaṃ āpajjissanti. Taṃ kissa hetu? Yathā taṃ, bhikkhave,
avisayasmiṃ. Nāhaṃ taṃ, bhikkhave, passāmi sadevake loke samārake sabrahmake
sassamaṇabrāhmaṇiyā pajāya sadevamanussāya yo imesaṃ pañhānaṃ veyyākaraṇena
cittaṃ ārādheyya, aññatra tathāgatena vā tathāgatasāvakena vā, ito vā pana
sutvā.</p>

<p><span class="parno">4</span><a class="wp" id="wp7"></a>
<a id="p_9M_541" class="ms"></a>
<a class="msdiv" id="msdiv_166"></a>
Ko ca, bhikkhave, kāmānaṃ assādo? Pañcime, bhikkhave, kāmaguṇā. Katame pañca?
Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā,
sotaviññeyyā saddā … pe … ghānaviññeyyā gandhā … jivhāviññeyyā rasā  …
kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā – 
ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe
paṭicca uppajjati sukhaṃ somanassaṃ—ayaṃ kāmānaṃ assādo.</p>

<p><span class="parno">5</span><a class="wp" id="wp8"></a>
<a class="pts1" id="pts1.86"></a>
<a id="p_9M_542" class="ms"></a>
<a class="msdiv" id="msdiv_167"></a>
Ko ca, bhikkhave, kāmānaṃ ādīnavo? Idha, bhikkhave, kulaputto yena
sippaṭṭhānena jīvikaṃ kappeti—yadi muddāya yadi gaṇanāya yadi <span class="var" title="sankhāya (mr)" id="note159">sankhānena</span> yadi
kasiyā yadi vaṇijjāya yadi gorakkhena yadi issatthena yadi rājaporisena yadi
sippaññatarena—sītassa purakkhato uṇhassa purakkhato ḍaṃsa&shy;makasa&shy;vātātapa&shy;sarīsapa&shy;samphassehi <span class="var" title="īrayamāno (mr) | samphassamāno ()" id="note160">rissamāno</span> khuppipāsāya mīyamāno; ayampi, bhikkhave, kāmānaṃ ādīnavo sandiṭṭhiko, dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>

<p><span class="parno">6</span><a class="wp" id="wp9"></a>
<a id="p_9M_543" class="ms"></a>
Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā
nābhinipphajjanti. So socati kilamati paridevati urattāḷiṃ kandati, sammohaṃ
āpajjati: ‘moghaṃ vata me uṭṭhānaṃ, aphalo vata me vāyāmo’ti. Ayampi,
bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ
kāmādhikaraṇaṃ kāmānameva hetu.</p>

<p><span class="parno">7</span><a class="wp" id="wp10"></a>
<a id="p_9M_544" class="ms"></a>
Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā
abhinipphajjanti. So tesaṃ bhogānaṃ ārakkhādhikaraṇaṃ dukkhaṃ domanassaṃ
paṭisaṃvedeti: ‘kinti me bhoge neva rājāno hareyyuṃ, na corā hareyyuṃ, na aggi
daheyya, na udakaṃ <span class="var" title="vāheyya (mr)" id="note161">vaheyya</span>, na appiyā dāyādā hareyyun’ti. Tassa evaṃ ārakkhato
gopayato te bhoge rājāno vā haranti, corā vā haranti, aggi vā dahati, udakaṃ vā
vahati, appiyā vā dāyādā haranti. So socati kilamati paridevati urattāḷiṃ
kandati, sammohaṃ āpajjati: ‘yampi me ahosi tampi no natthī’ti. Ayampi,
bhikkhave, kāmānaṃ ādīnavo sandiṭṭhiko, dukkhakkhandho kāmahetu kāmanidānaṃ
kāmādhikaraṇaṃ kāmānameva hetu.</p>

<p><span class="parno">8</span><a class="wp" id="wp11"></a>
<a id="p_9M_545" class="ms"></a>
<a class="msdiv" id="msdiv_168"></a>
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu
rājānopi rājūhi vivadanti, khattiyāpi khattiyehi vivadanti, brāhmaṇāpi
brāhmaṇehi vivadanti, gahapatīpi gahapatīhi vivadanti, mātāpi puttena vivadati,
puttopi mātarā vivadati, pitāpi puttena vivadati, puttopi pitarā vivadati,
bhātāpi bhātarā vivadati, bhātāpi bhaginiyā vivadati, bhaginīpi bhātarā
vivadati, sahāyopi sahāyena vivadati. Te tattha kalahaviggahavivādāpannā
aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti,
satthehipi upakkamanti. Te tattha maraṇampi nigacchanti, maraṇamattampi
dukkhaṃ. Ayampi, bhikkhave, kāmānaṃ ādīnavo sandiṭṭhiko, dukkhakkhandho
kāmahetu kāmanidānaṃ kāmādhikaraṇaṃ kāmānameva hetu.</p>

<p><span class="parno">9</span><a class="wp" id="wp12"></a>
<a id="p_9M_546" class="ms"></a>
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu
asicammaṃ gahetvā, dhanukalāpaṃ sannayhitvā, ubhatobyūḷhaṃ sangāmaṃ
pakkhandanti usūsupi khippamānesu, sattīsupi khippamānāsu, asīsupi
vijjotalantesu. Te tattha usūhipi vijjhanti, sattiyāpi vijjhanti, asināpi sīsaṃ
chindanti. Te tattha maraṇampi nigacchanti, maraṇamattampi dukkhaṃ. Ayampi,
bhikkhave, kāmānaṃ ādīnavo sandiṭṭhiko, dukkhakkhandho kāmahetu kāmanidānaṃ
kāmādhikaraṇaṃ kāmānameva hetu.</p>

<p><span class="parno">10</span><a class="wp" id="wp13"></a>
<a class="pts1" id="pts1.87"></a>
<a id="p_9M_547" class="ms"></a>
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu
asicammaṃ gahetvā, dhanukalāpaṃ sannayhitvā, <span class="var" title="aṭṭāvalepanā (s1-3, mr)" id="note162">addāvalepanā</span> upakāriyo
pakkhandanti usūsupi khippamānesu, sattīsupi khippamānāsu, asīsupi
vijjotalantesu. Te tattha usūhipi vijjhanti, sattiyāpi vijjhanti, <span class="var" title="pakaṭṭhiyāpi (bj, pts1) | chakaṇaṭiyāpi (s1-3)" id="note163">chakaṇakāyapi</span>
osiñcanti, abhivaggenapi omaddanti, asināpi sīsaṃ chindanti. Te tattha
maraṇampi nigacchanti, maraṇamattampi dukkhaṃ. Ayampi, bhikkhave, kāmānaṃ
ādīnavo sandiṭṭhiko, dukkhakkhandho kāmahetu kāmanidānaṃ kāmādhikaraṇaṃ
kāmānameva hetu.</p>

<p><span class="parno">11</span><a class="wp" id="wp14"></a>
<a id="p_9M_548" class="ms"></a>
<a class="msdiv" id="msdiv_169"></a>
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu
sandhimpi chindanti, nillopampi haranti, ekāgārikampi karonti, paripanthepi
tiṭṭhanti, paradārampi gacchanti. Tamenaṃ rājāno gahetvā vividhā kammakāraṇā
kārenti – kasāhipi tāḷenti, vettehipi tāḷenti, aḍḍhadaṇḍakehipi tāḷenti;
hatthampi chindanti, pādampi chindanti, hatthapādampi chindanti, kaṇṇampi
chindanti, nāsampi chindanti, kaṇṇanāsampi chindanti; bilangathālikampi
karonti, sankhamuṇḍikampi karonti, rāhumukhampi karonti, jotimālikampi karonti,
hatthapajjotikampi karonti, erakavattikampi karonti, cīrakavāsikampi karonti,
eṇeyyakampi karonti, baḷisamaṃsikampi karonti, kahāpaṇikampi karonti,
khārāpatacchikampi karonti, palighaparivattikampi karonti, palālapīṭhakampi
karonti, tattenapi telena osiñcanti, sunakhehipi khādāpenti, jīvantampi sūle
uttāsenti, asināpi sīsaṃ chindanti. Te tattha maraṇampi nigacchanti,
maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko,
dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>

<p><span class="parno">12</span><a class="wp" id="wp15"></a>
<a id="p_9M_549" class="ms"></a>
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu
kāyena duccaritaṃ caranti, vācāya duccaritaṃ caranti, manasā duccaritaṃ
caranti. Te kāyena duccaritaṃ caritvā, vācāya duccaritaṃ caritvā, manasā
duccaritaṃ caritvā, kāyassa bhedā paraṃ maraṇā apāyaṃ duggatiṃ vinipātaṃ
nirayaṃ upapajjanti. Ayampi, bhikkhave, kāmānaṃ ādīnavo samparāyiko,
dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<hr>

<p><span class="parno">13</span><a class="wp" id="wp16"></a>
<a id="p_9M_550" class="ms"></a>
<a class="msdiv" id="msdiv_170"></a>
Kiñca, bhikkhave, kāmānaṃ nissaraṇaṃ? Yo kho, bhikkhave, kāmesu
chandarāgavinayo chandarāgappahānaṃ—idaṃ kāmānaṃ nissaraṇaṃ.</p>

<p><span class="parno">14</span><a class="wp" id="wp17"></a>
<a class="pts1" id="pts1.88"></a>
<a id="p_9M_551" class="ms"></a>
Ye hi keci, bhikkhave, samaṇā vā brāhmaṇā vā evaṃ kāmānaṃ assādañca assādato
ādīnavañca ādīnavato nissaraṇañca nissaraṇato yathābhūtaṃ nappajānanti te vata
sāmaṃ vā kāme parijānissanti, paraṃ vā tathattāya samādapessanti yathā
paṭipanno kāme parijānissatīti—netaṃ ṭhānaṃ vijjati. Ye ca kho keci,
bhikkhave, samaṇā vā brāhmaṇā vā evaṃ kāmānaṃ assādañca assādato ādīnavañca
ādīnavato nissaraṇañca nissaraṇato yathābhūtaṃ pajānanti, te vata sāmaṃ vā kāme
parijānissanti paraṃ vā tathattāya samādapessanti yathā paṭipanno kāme
parijānissatīti—ṭhānametaṃ vijjati.</p>

<p><span class="parno">15</span><a class="wp" id="wp18"></a>
<a id="p_9M_552" class="ms"></a>
<a class="msdiv" id="msdiv_171"></a>
Ko ca, bhikkhave, rūpānaṃ assādo? Seyyathāpi, bhikkhave, khattiyakaññā vā
brāhmaṇakaññā vā gahapatikaññā vā pannarasavassuddesikā vā soḷasavassuddesikā
vā, nātidīghā nātirassā nātikisā nātithūlā nātikāḷī nāccodātā paramā sā,
bhikkhave, tasmiṃ samaye subhā vaṇṇanibhāti? ‘Evaṃ, bhante’. Yaṃ kho,
bhikkhave, subhaṃ vaṇṇanibhaṃ paṭicca uppajjati sukhaṃ somanassaṃ—ayaṃ
rūpānaṃ assādo.</p>

<p><span class="parno">16</span><a class="wp" id="wp19"></a>
<a id="p_9M_553" class="ms"></a>
Ko ca, bhikkhave, rūpānaṃ ādīnavo? Idha, bhikkhave, tameva bhaginiṃ passeyya
aparena samayena āsītikaṃ vā nāvutikaṃ vā vassasatikaṃ vā jātiyā, jiṇṇaṃ
gopānasivankaṃ bhoggaṃ daṇḍaparāyanaṃ pavedhamānaṃ gacchantiṃ āturaṃ
gatayobbanaṃ <span class="var" title="khaṇḍadantiṃ (si, s1-3, pts1)" id="note165">khaṇḍadantaṃ</span> <span class="var" title="palitakesiṃ (si, s1-3, pts1)" id="note166">palitakesaṃ</span>, vilūnaṃ khalitasiraṃ valinaṃ
<span class="var" title="tilakāhatagattiṃ (si, pts1)" id="note167">tilakāhatagattaṃ</span>. Taṃ kiṃ maññatha, bhikkhave, yā purimā subhā vaṇṇanibhā sā
antarahitā, ādīnavo pātubhūtoti? ‘Evaṃ, bhante’. Ayampi, bhikkhave, rūpānaṃ
ādīnavo.</p>

<p><span class="parno">17</span><a class="wp" id="wp20"></a>
<a id="p_9M_554" class="ms"></a>
Puna caparaṃ, bhikkhave, tameva bhaginiṃ passeyya ābādhikaṃ dukkhitaṃ
bāḷhagilānaṃ, sake muttakarīse palipannaṃ <span class="var" title="seyyamānaṃ (mr)" id="note168">semānaṃ</span>, aññehi vuṭṭhāpiyamānaṃ,
aññehi saṃvesiyamānaṃ. Taṃ kiṃ maññatha, bhikkhave, yā purimā subhā vaṇṇanibhā
sā antarahitā, ādīnavo pātubhūtoti? ‘Evaṃ, bhante’. Ayampi, bhikkhave, rūpānaṃ
ādīnavo.</p>

<p><span class="parno">18</span><a class="wp" id="wp21"></a>
<a id="p_9M_555" class="ms"></a>
<a class="msdiv" id="msdiv_172"></a>
Puna caparaṃ, bhikkhave, tameva bhaginiṃ passeyya sarīraṃ sivathikāya
chaḍḍitaṃ—ekāhamataṃ vā dvīhamataṃ vā tīhamataṃ vā, uddhumātakaṃ vinīlakaṃ
vipubbakajātaṃ. Taṃ kiṃ maññatha, bhikkhave, yā purimā subhā vaṇṇanibhā sā
antarahitā, ādīnavo pātubhūtoti? ‘Evaṃ, bhante’. Ayampi, bhikkhave, rūpānaṃ
ādīnavo.</p>
<hr>

<p><span class="parno">19</span><a class="wp" id="wp22"></a>
<a class="pts1" id="pts1.89"></a>
<a id="p_9M_556" class="ms"></a>
Puna caparaṃ, bhikkhave, tameva bhaginiṃ passeyya sarīraṃ sivathikāya
chaḍḍitaṃ—kākehi vā khajjamānaṃ, kulalehi vā khajjamānaṃ, gijjhehi vā
khajjamānaṃ, kankehi vā khajjamānaṃ, sunakhehi vā khajjamānaṃ, byagghehi vā
khajjamānaṃ, dīpīhi vā khajjamānaṃ, singālehi vā khajjamānaṃ, vividhehi vā
pāṇakajātehi khajjamānaṃ. Taṃ kiṃ maññatha, bhikkhave, yā purimā subhā
vaṇṇanibhā sā antarahitā, ādīnavo pātubhūtoti? ‘Evaṃ, bhante’. Ayampi,
bhikkhave, rūpānaṃ ādīnavo.</p>

<p><span class="parno">20</span><a class="wp" id="wp23-28"></a>
<a id="p_9M_557" class="ms"></a>
Puna caparaṃ, bhikkhave, tameva bhaginiṃ passeyya sarīraṃ sivathikāya
chaḍḍitaṃ—aṭṭhikasankhalikaṃ samaṃsalohitaṃ nhārusambandhaṃ,
aṭṭhikasankhalikaṃ nimaṃsalohitamakkhitaṃ nhārusambandhaṃ, aṭṭhikasankhalikaṃ
apagatamaṃsalohitaṃ nhārusambandhaṃ, aṭṭhikāni apagatasambandhāni
disāvidisāvikkhittāni—aññena hatthaṭṭhikaṃ, aññena pādaṭṭhikaṃ, aññena
gopphakaṭṭhikaṃ, aññena janghaṭṭhikaṃ, aññena ūruṭṭhikaṃ, aññena kaṭiṭṭhikaṃ,
aññena phāsukaṭṭhikaṃ, aññena piṭṭhiṭṭhikaṃ, aññena khandhaṭṭhikaṃ, aññena
gīvaṭṭhikaṃ, aññena hanukaṭṭhikaṃ, aññena dantaṭṭhikaṃ, aññena sīsakaṭāhaṃ. Taṃ
kiṃ maññatha, bhikkhave, yā purimā subhā vaṇṇanibhā sā antarahitā, ādīnavo
pātubhūtoti? ‘Evaṃ, bhante’. Ayampi, bhikkhave, rūpānaṃ ādīnavo.</p>

<p><span class="parno">21</span><a class="wp" id="wp29"></a>
<a id="p_9M_558" class="ms"></a>
Puna caparaṃ, bhikkhave, tameva bhaginiṃ passeyya sarīraṃ sivathikāya
chaḍḍitaṃ—aṭṭhikāni setāni sankhavaṇṇapaṭibhāgāni, aṭṭhikāni puñjakitāni
terovassikāni, aṭṭhikāni pūtīni cuṇṇakajātāni. Taṃ kiṃ maññatha, bhikkhave, yā
purimā subhā vaṇṇanibhā sā antarahitā, ādīnavo pātubhūtoti? ‘Evaṃ, bhante’.
Ayampi, bhikkhave, rūpānaṃ ādīnavo.</p>
<hr>

<p><span class="parno">22</span><a class="wp" id="wp30"></a>
<a id="p_9M_559" class="ms"></a>
Kiñca, bhikkhave, rūpānaṃ nissaraṇaṃ? Yo, bhikkhave, rūpesu chandarāgavinayo
chandarāgappahānaṃ—idaṃ rūpānaṃ nissaraṇaṃ.</p>

<p><span class="parno">23</span><a class="wp" id="wp31"></a>
<a id="p_9M_560" class="ms"></a>
Ye hi keci, bhikkhave, samaṇā vā brāhmaṇā vā evaṃ rūpānaṃ assādañca assādato
ādīnavañca ādīnavato nissaraṇañca nissaraṇato yathābhūtaṃ nappajānanti te vata
sāmaṃ vā rūpe parijānissanti, paraṃ vā tathattāya samādapessanti yathā
paṭipanno rūpe parijānissatīti—netaṃ ṭhānaṃ vijjati. Ye ca kho keci,
bhikkhave, samaṇā vā brāhmaṇā vā evaṃ rūpānaṃ assādañca assādato ādīnavañca
ādīnavato nissaraṇañca nissaraṇato yathābhūtaṃ pajānanti te vata sāmaṃ vā rūpe
parijānissanti paraṃ vā tathattāya samādapessanti yathā paṭipanno rūpe
parijānissatīti—ṭhānametaṃ vijjati.</p>

<p><span class="parno">24</span><a class="wp" id="wp32"></a>
<a class="pts1" id="pts1.90"></a>
<a id="p_9M_561" class="ms"></a>
<a class="msdiv" id="msdiv_173"></a>
Ko ca, bhikkhave, vedanānaṃ assādo? Idha, bhikkhave, bhikkhu vivicceva kāmehi
vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ
jhānaṃ upasampajja viharati. Yasmiṃ samaye, bhikkhave, bhikkhu vivicceva kāmehi
vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ
jhānaṃ upasampajja viharati, neva tasmiṃ samaye attabyābādhāyapi ceteti, na
parabyābādhāyapi ceteti, na ubhayabyābādhāyapi ceteti; abyābajjhaṃyeva tasmiṃ
samaye vedanaṃ vedeti. Abyābajjhaparamāhaṃ, bhikkhave, vedanānaṃ assādaṃ
vadāmi.</p>

<p><span class="parno">25</span><a class="wp" id="wp33-35"></a>
<a id="p_9M_562" class="ms"></a>
Puna caparaṃ, bhikkhave, bhikkhu vitakkavicārānaṃ vūpasamā ajjhattaṃ
sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ
dutiyaṃ jhānaṃ upasampajja viharati … pe … yasmiṃ samaye, bhikkhave, bhikkhu
pītiyā ca virāgā, upekkhako ca viharati, sato ca sampajāno sukhañca kāyena
paṭisaṃvedeti yaṃ taṃ ariyā ācikkhanti: ‘upekkhako satimā sukhavihārī’ti
tatiyaṃ jhānaṃ upasampajja viharati … pe … yasmiṃ samaye, bhikkhave, bhikkhu
sukhassa ca pahānā dukkhassa ca pahānā pubbeva somanassadomanassānaṃ atthangamā
adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati,
neva tasmiṃ samaye attabyābādhāyapi ceteti, na parabyābādhāyapi ceteti, na
ubhayabyābādhāyapi ceteti; abyābajjhaṃyeva tasmiṃ samaye vedanaṃ vedeti.
Abyābajjhaparamāhaṃ, bhikkhave, vedanānaṃ assādaṃ vadāmi.</p>
<hr>

<p><span class="parno">26</span><a class="wp" id="wp36"></a>
<a id="p_9M_563" class="ms"></a>
<a class="msdiv" id="msdiv_174"></a>
Ko ca, bhikkhave, vedanānaṃ ādīnavo? Yaṃ, bhikkhave, vedanā aniccā dukkhā
vipariṇāmadhammā—ayaṃ vedanānaṃ ādīnavo.</p>

<p><span class="parno">27</span><a class="wp" id="wp37"></a>
<a id="p_9M_564" class="ms"></a>
Kiñca, bhikkhave, vedanānaṃ nissaraṇaṃ? Yo, bhikkhave, vedanāsu
chandarāgavinayo, chandarāgappahānaṃ—idaṃ vedanānaṃ nissaraṇaṃ.</p>

<p><span class="parno">28</span><a class="wp" id="wp38"></a>
<a id="p_9M_565" class="ms"></a>
Ye hi keci, bhikkhave, samaṇā vā brāhmaṇā vā evaṃ vedanānaṃ assādañca assādato
ādīnavañca ādīnavato nissaraṇañca nissaraṇato yathābhūtaṃ nappajānanti, te vata
sāmaṃ vā vedanaṃ parijānissanti, paraṃ vā tathattāya samādapessanti yathā
paṭipanno vedanaṃ parijānissatīti—netaṃ ṭhānaṃ vijjati. Ye ca kho keci,
bhikkhave, samaṇā vā brāhmaṇā vā evaṃ vedanānaṃ assādañca assādato ādīnavañca
ādīnavato nissaraṇañca nissaraṇato yathābhūtaṃ pajānanti te vata sāmaṃ vā
vedanaṃ parijānissanti, paraṃ vā tathattāya samādapessanti yathā paṭipanno
vedanaṃ parijānissatīti—ṭhānametaṃ vijjatī"ti.</p>

<p><span class="parno">29</span>
<a id="p_9M_566" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Mahādukkhakkhandhasuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn12.html"></a><a id="next-sutta" href="./mn14.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN13: Mahādukkhakkhandha Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
