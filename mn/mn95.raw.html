<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 95</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN95: Cankīsutta - With Cankī</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.164"></a>
<a id="p_10M_1302" class="ms"></a>
<a class="msdiv" id="msdiv_422"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ caramāno mahatā bhikkhusanghena
saddhiṃ yena opāsādaṃ nāma kosalānaṃ brāhmaṇagāmo tadavasari. Tatra sudaṃ
bhagavā opāsāde viharati uttarena opāsādaṃ devavane sālavane. <a class="wp" id="wp2"></a>Tena kho pana
samayena cankī brāhmaṇo opāsādaṃ ajjhāvasati sattussadaṃ satiṇakaṭṭhodakaṃ
sadhaññaṃ rājabhoggaṃ raññā pasenadinā kosalena dinnaṃ rājadāyaṃ brahmadeyyaṃ.
<a class="wp" id="wp3"></a>Assosuṃ kho opāsādakā brāhmaṇagahapatikā: "samaṇo khalu, bho, gotamo sakyaputto
sakyakulā pabbajito kosalesu cārikaṃ caramāno mahatā bhikkhusanghena saddhiṃ
opāsādaṃ anuppatto, opāsāde viharati uttarena opāsādaṃ devavane sālavane. Taṃ
kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi so
bhagavā arahaṃ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṃ buddho bhagavā’ti. So imaṃ lokaṃ
sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ
abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ
pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ
brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī"ti.</p>

<p><span class="parno">2</span><a class="wp" id="wp4"></a>
<a class="pts1" id="pts2.165"></a>
<a id="p_10M_1303" class="ms"></a>
<a class="msdiv" id="msdiv_423"></a>
Atha kho opāsādakā brāhmaṇagahapatikā opāsādā nikkhamitvā sanghasanghī
gaṇībhūtā uttarenamukhā gacchanti yena devavanaṃ sālavanaṃ. <a class="wp" id="wp5"></a>Tena kho pana
samayena cankī brāhmaṇo uparipāsāde divāseyyaṃ upagato. Addasā kho cankī
brāhmaṇo opāsādake brāhmaṇagahapatike opāsādā nikkhamitvā sanghasanghī
gaṇībhūte uttarenamukhaṃ yena devavanaṃ sālavanaṃ tenupasankamante. Disvā
khattaṃ āmantesi: "kiṃ nu kho, bho khatte, opāsādakā brāhmaṇagahapatikā opāsādā
nikkhamitvā sanghasanghī gaṇībhūtā uttarenamukhā gacchanti yena devavanaṃ
sālavanan"ti? <a class="wp" id="wp6"></a>"Atthi, bho cankī, samaṇo gotamo sakyaputto sakyakulā pabbajito
kosalesu cārikaṃ caramāno mahatā bhikkhusanghena saddhiṃ opāsādaṃ anuppatto,
opāsāde viharati uttarena opāsādaṃ devavane sālavane. Taṃ kho pana bhavantaṃ
gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ
sammāsambuddho vijjācaraṇasampanno sugato lokavidū anuttaro purisadammasārathi
satthā devamanussānaṃ buddho bhagavā’ti. Tamete bhavantaṃ gotamaṃ dassanāya
gacchantī"ti. "Tena hi, bho khatte, yena opāsādakā brāhmaṇagahapatikā
tenupasankama; upasankamitvā opāsādake brāhmaṇagahapatike evaṃ vadehi: ‘cankī,
bho, brāhmaṇo evamāha—āgamentu kira bhonto, cankīpi brāhmaṇo samaṇaṃ gotamaṃ
dassanāya upasankamissatī’"ti. "Evaṃ, bho"ti kho so khatto cankissa brāhmaṇassa
paṭissutvā yena opāsādakā brāhmaṇagahapatikā tenupasankami; upasankamitvā
opāsādake brāhmaṇagahapatike etadavoca: "cankī, bho, brāhmaṇo evamāha:
‘āgamentu kira bhonto, cankīpi brāhmaṇo samaṇaṃ gotamaṃ dassanāya
upasankamissatī’"ti.</p>
<hr>

<p><span class="parno">3</span><a class="wp" id="wp7"></a>
<a class="pts1" id="pts2.166"></a>
<a id="p_10M_1304" class="ms"></a>
<a class="msdiv" id="msdiv_424"></a>
Tena kho pana samayena nānāverajjakānaṃ brāhmaṇānaṃ pañcamattāni brāhmaṇasatāni
opāsāde paṭivasanti kenacideva karaṇīyena. Assosuṃ kho te brāhmaṇā: "cankī kira
brāhmaṇo samaṇaṃ gotamaṃ dassanāya upasankamissatī"ti. Atha kho te brāhmaṇā
yena cankī brāhmaṇo tenupasankamiṃsu; upasankamitvā cankiṃ brāhmaṇaṃ
etadavocuṃ: "saccaṃ kira bhavaṃ cankī samaṇaṃ gotamaṃ dassanāya
upasankamissatī"ti? "Evaṃ kho me, bho, hoti: ‘ahaṃ samaṇaṃ gotamaṃ dassanāya
upasankamissāmī’"ti. <a class="wp" id="wp8"></a>"Mā bhavaṃ cankī samaṇaṃ gotamaṃ dassanāya upasankami. Na
arahati bhavaṃ cankī samaṇaṃ gotamaṃ dassanāya upasankamituṃ; samaṇotveva
gotamo arahati bhavantaṃ cankiṃ dassanāya upasankamituṃ. Bhavañhi cankī ubhato
sujāto mātito ca pitito ca saṃsuddhagahaṇiko yāva sattamā pitāmahayugā akkhitto
anupakkuṭṭho jātivādena. Yampi bhavaṃ cankī ubhato sujāto mātito ca pitito ca
saṃsuddhagahaṇiko yāva sattamā pitāmahayugā akkhitto anupakkuṭṭho jātivādena,
imināpangena na arahati bhavaṃ cankī samaṇaṃ gotamaṃ dassanāya upasankamituṃ;
samaṇotveva gotamo arahati bhavantaṃ cankiṃ dassanāya upasankamituṃ. Bhavañhi
cankī aḍḍho mahaddhano mahābhogo … pe … bhavañhi cankī tiṇṇaṃ vedānaṃ pāragū
sanighaṇḍukeṭubhānaṃ sākkharappabhedānaṃ itihāsapañcamānaṃ, padako,
veyyākaraṇo, lokāyatamahāpurisalakkhaṇesu anavayo … pe … bhavañhi cankī
abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī
<span class="var" title="brahmavaccasī (bj, pts1)" id="note638">brahmavacchasī</span> akhuddāvakāso dassanāya … pe … bhavañhi cankī sīlavā vuddhasīlī
vuddhasīlena samannāgato … pe … bhavañhi cankī kalyāṇavāco kalyāṇavākkaraṇo
poriyā vācāya samannāgato vissaṭṭhāya anelagalāya atthassa viññāpaniyā … pe  …
bhavañhi cankī bahūnaṃ ācariyapācariyo, tīṇi māṇavakasatāni mante vāceti … pe  …
bhavañhi cankī rañño pasenadissa kosalassa sakkato garukato mānito pūjito
apacito … pe … bhavañhi cankī brāhmaṇassa pokkharasātissa sakkato garukato
mānito pūjito apacito … pe … bhavañhi cankī opāsādaṃ ajjhāvasati sattussadaṃ
satiṇakaṭṭhodakaṃ sadhaññaṃ rājabhoggaṃ raññā pasenadinā kosalena dinnaṃ
rājadāyaṃ brahmadeyyaṃ. Yampi bhavaṃ cankī opāsādaṃ ajjhāvasati sattussadaṃ
satiṇakaṭṭhodakaṃ sadhaññaṃ rājabhoggaṃ raññā pasenadinā kosalena dinnaṃ
rājadāyaṃ brahmadeyyaṃ, imināpangena na arahati bhavaṃ cankī samaṇaṃ gotamaṃ
dassanāya upasankamituṃ; samaṇotveva gotamo arahati bhavantaṃ cankiṃ dassanāya
upasankamitun"ti.</p>
<hr>

<p><span class="parno">4</span><a class="wp" id="wp9"></a>
<a id="p_10M_1305" class="ms"></a>
<a class="msdiv" id="msdiv_425"></a>
Evaṃ vutte, cankī brāhmaṇo te brāhmaṇe etadavoca: " tena hi, bho, mamapi
suṇātha, yathā mayameva arahāma taṃ samaṇaṃ gotamaṃ dassanāya upasankamituṃ; na
tveva arahati so bhavaṃ gotamo amhākaṃ dassanāya upasankamituṃ. Samaṇo khalu,
bho, gotamo ubhato sujāto mātito ca pitito ca saṃsuddhagahaṇiko yāva sattamā
pitāmahayugā akkhitto anupakkuṭṭho jātivādena. Yampi, bho, samaṇo gotamo ubhato
sujāto mātito ca pitito ca saṃsuddhagahaṇiko yāva sattamā pitāmahayugā akkhitto
anupakkuṭṭho jātivādena, imināpangena na arahati so bhavaṃ gotamo amhākaṃ
dassanāya upasankamituṃ; atha kho mayameva arahāma taṃ bhavantaṃ gotamaṃ
dassanāya <span class="var" title="ettha ^dn4#17 [Soṇadaṇḍasutta/3. Buddhaguṇakathā] aññampi guṇapadaṃ" id="note640">upasankamituṃ</span>.</p>
<hr>

<p><span class="parno">5</span>
<a id="p_10M_1306" class="ms"></a>
Samaṇo khalu, bho, gotamo pahūtaṃ hiraññasuvaṇṇaṃ ohāya pabbajito bhūmigatañca
vehāsaṭṭhañca … pe  … </p>

<p><span class="parno">6</span>
<a id="p_10M_1307" class="ms"></a>
Samaṇo khalu, bho, gotamo daharova samāno yuvā susukāḷakeso bhadrena yobbanena
samannāgato paṭhamena vayasā agārasmā anagāriyaṃ pabbajito … pe  … </p>

<p><span class="parno">7</span>
<a id="p_10M_1308" class="ms"></a>
Samaṇo khalu, bho, gotamo akāmakānaṃ mātāpitūnaṃ assumukhānaṃ rudantānaṃ
kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito
 …  pe  … </p>

<p><span class="parno">8</span>
<a class="pts1" id="pts2.167"></a>
<a id="p_10M_1309" class="ms"></a>
Samaṇo khalu, bho, gotamo abhirūpo dassanīyo pāsādiko paramāya
vaṇṇapokkharatāya samannāgato brahmavaṇṇī brahmavacchasī akhuddāvakāso
dassanāya … pe  … </p>

<p><span class="parno">9</span>
<a id="p_10M_1310" class="ms"></a>
Samaṇo khalu, bho, gotamo sīlavā ariyasīlī kusalasīlī kusalena sīlena
samannāgato … pe  … </p>

<p><span class="parno">10</span>
<a id="p_10M_1311" class="ms"></a>
Samaṇo khalu, bho, gotamo kalyāṇavāco kalyāṇavākkaraṇo poriyā vācāya
samannāgato vissaṭṭhāya anelagalāya atthassa viññāpaniyā … pe  … </p>

<p><span class="parno">11</span>
<a id="p_10M_1312" class="ms"></a>
Samaṇo khalu, bho, gotamo bahūnaṃ ācariyapācariyo … pe  … </p>

<p><span class="parno">12</span>
<a id="p_10M_1313" class="ms"></a>
Samaṇo khalu, bho, gotamo khīṇakāmarāgo vigatacāpallo … pe  … </p>
<hr>

<p><span class="parno">13</span>
<a id="p_10M_1314" class="ms"></a>
Samaṇo khalu, bho, gotamo kammavādī kiriyavādī apāpapurekkhāro brahmaññāya
pajāya … pe  … </p>

<p><span class="parno">14</span>
<a id="p_10M_1315" class="ms"></a>
Samaṇo khalu, bho, gotamo uccā kulā pabbajito asambhinnā khattiyakulā … pe  … </p>

<p><span class="parno">15</span>
<a id="p_10M_1316" class="ms"></a>
Samaṇo khalu, bho, gotamo aḍḍhā kulā pabbajito mahaddhanā mahābhogā … pe  … </p>

<p><span class="parno">16</span>
<a id="p_10M_1317" class="ms"></a>
Samaṇaṃ khalu, bho, gotamaṃ tiroraṭṭhā tirojanapadā saṃpucchituṃ āgacchanti  …
pe  … </p>
<hr>

<p><span class="parno">17</span>
<a id="p_10M_1318" class="ms"></a>
Samaṇaṃ khalu, bho, gotamaṃ anekāni devatāsahassāni pāṇehi saraṇaṃ gatāni … pe
 … </p>

<p><span class="parno">18</span>
<a id="p_10M_1319" class="ms"></a>
Samaṇaṃ khalu, bho, gotamaṃ evaṃ kalyāṇo kittisaddo abbhuggato: ‘itipi so
bhagavā arahaṃ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṃ buddho bhagavā’ti … pe  … </p>

<p><span class="parno">19</span>
<a id="p_10M_1320" class="ms"></a>
Samaṇo khalu, bho, gotamo dvattiṃsamahāpurisalakkhaṇehi samannāgato <span class="var" title="etthāpi ^dn4#17 [Soṇadaṇḍasutta/3. Buddhaguṇakathā] aññānipi guṇapadāni" id="note641"> …  pe  … </span>  </p>

<p><span class="parno">20</span>
<a id="p_10M_1321" class="ms"></a>
Samaṇaṃ khalu, bho, gotamaṃ rājā māgadho seniyo bimbisāro saputtadāro pāṇehi
saraṇaṃ gato … pe  … </p>

<p><span class="parno">21</span>
<a id="p_10M_1322" class="ms"></a>
Samaṇaṃ khalu, bho, gotamaṃ rājā pasenadi kosalo saputtadāro pāṇehi saraṇaṃ
gato … pe  … </p>

<p><span class="parno">22</span>
<a id="p_10M_1323" class="ms"></a>
Samaṇaṃ khalu, bho, gotamaṃ brāhmaṇo pokkharasāti saputtadāro pāṇehi saraṇaṃ
gato … pe  … </p>
<hr>

<p><span class="parno">23</span>
<a class="pts1" id="pts2.168"></a>
<a id="p_10M_1324" class="ms"></a>
Samaṇo khalu, bho, gotamo opāsādaṃ anuppatto opāsāde viharati uttarena opāsādaṃ
devavane sālavane. Ye kho te samaṇā vā brāhmaṇā vā amhākaṃ gāmakkhettaṃ
āgacchanti, atithī no te honti. Atithī kho panamhehi sakkātabbā garukātabbā
mānetabbā pūjetabbā. Yampi samaṇo gotamo opāsādaṃ anuppatto opāsāde viharati
uttarena opāsādaṃ devavane sālavane, atithimhākaṃ samaṇo gotamo. Atithi kho
panamhehi sakkātabbo garukātabbo mānetabbo pūjetabbo. Imināpangena na arahati
so bhavaṃ gotamo amhākaṃ dassanāya upasankamituṃ; atha kho mayameva arahāma taṃ
bhavantaṃ gotamaṃ dassanāya upasankamituṃ. Ettake kho ahaṃ, bho, tassa bhoto
gotamassa vaṇṇe pariyāpuṇāmi, no ca kho so bhavaṃ gotamo ettakavaṇṇo;
aparimāṇavaṇṇo hi so bhavaṃ gotamo. <span class="var" title="ekamekenapi bho (bj, s1-3, km, pts1)" id="note642">Ekamekenapi tena</span> angena samannāgato na
arahati, so bhavaṃ gotamo amhākaṃ dassanāya upasankamituṃ; atha kho mayameva
arahāma taṃ bhavantaṃ gotamaṃ dassanāya upasankamitunti. Tena hi, bho, sabbeva
mayaṃ samaṇaṃ gotamaṃ dassanāya upasankamissāmā"ti.</p>
<hr>

<p><span class="parno">24</span><a class="wp" id="wp10"></a>
<a class="pts1" id="pts2.169"></a>
<a id="p_10M_1325" class="ms"></a>
<a class="msdiv" id="msdiv_426"></a>
Atha kho cankī brāhmaṇo mahatā brāhmaṇagaṇena saddhiṃ yena bhagavā
tenupasankami; upasankamitvā bhagavatā saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ nisīdi. <a class="wp" id="wp11"></a>Tena kho pana samayena bhagavā vuddhehi
vuddhehi brāhmaṇehi saddhiṃ kiñci kiñci kathaṃ sāraṇīyaṃ vītisāretvā nisinno
hoti. Tena kho pana samayena <span class="var" title="kāpadiko (s1-3, km) | kāpaṭhiko (pts1)" id="note643">kāpaṭiko</span> nāma māṇavo daharo vuttasiro
soḷasavassuddesiko jātiyā, tiṇṇaṃ vedānaṃ pāragū sanighaṇḍukeṭubhānaṃ
sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo tassaṃ parisāyaṃ nisinno hoti. So vuddhānaṃ vuddhānaṃ brāhmaṇānaṃ bhagavatā saddhiṃ mantayamānānaṃ antarantarā kathaṃ opāteti. Atha kho bhagavā kāpaṭikaṃ māṇavaṃ apasādeti: "māyasmā bhāradvājo vuddhānaṃ vuddhānaṃ brāhmaṇānaṃ mantayamānānaṃ antarantarā kathaṃ opātetu. Kathāpariyosānaṃ āyasmā bhāradvājo āgametū"ti. Evaṃ vutte, cankī brāhmaṇo bhagavantaṃ etadavoca: "mā bhavaṃ gotamo kāpaṭikaṃ māṇavaṃ apasādesi. Kulaputto ca kāpaṭiko māṇavo, bahussuto ca kāpaṭiko māṇavo, paṇḍito ca kāpaṭiko māṇavo, kalyāṇavākkaraṇo ca kāpaṭiko māṇavo, pahoti ca kāpaṭiko māṇavo bhotā gotamena saddhiṃ asmiṃ vacane paṭimantetun"ti. <a class="wp" id="wp12"></a>Atha kho bhagavato etadahosi: "<span class="var" title='etadahosi " addh kho k etadahosi' id="note644">addhā kho kāpaṭikassa</span> māṇavassa tevijjake pāvacane <span class="var" title="kataṃ (bj, s1-3, km, pts1) | kathaṃ (si, mr)" id="note645">kathā</span> bhavissati. Tathā hi naṃ brāhmaṇā sampurekkharontī"ti. Atha kho kāpaṭikassa māṇavassa etadahosi: "yadā me samaṇo gotamo cakkhuṃ upasaṃharissati, athāhaṃ samaṇaṃ gotamaṃ pañhaṃ pucchissāmī"ti. Atha kho bhagavā kāpaṭikassa māṇavassa cetasā cetoparivitakkamaññāya yena kāpaṭiko māṇavo tena cakkhūni upasaṃhāsi.</p>

<p><span class="parno">25</span>
<a class="pts1" id="pts2.170"></a>
<a id="p_10M_1326" class="ms"></a>
<a class="msdiv" id="msdiv_427"></a>
Atha kho kāpaṭikassa māṇavassa etadahosi: "samannāharati kho maṃ samaṇo gotamo.
Yannūnāhaṃ samaṇaṃ gotamaṃ pañhaṃ puccheyyan"ti. Atha kho kāpaṭiko māṇavo
bhagavantaṃ etadavoca: "yadidaṃ, bho gotama, brāhmaṇānaṃ porāṇaṃ mantapadaṃ
itihitihaparamparāya piṭakasampadāya, tattha ca brāhmaṇā ekaṃsena niṭṭhaṃ
gacchanti: ‘idameva saccaṃ, moghamaññan’ti. Idha bhavaṃ gotamo kimāhā"ti? <a class="wp" id="wp13"></a>"Kiṃ
pana, bhāradvāja, atthi koci brāhmaṇānaṃ ekabrāhmaṇopi yo evamāha: ‘ahametaṃ
jānāmi, ahametaṃ passāmi. Idameva saccaṃ, moghamaññan’"ti? "No hidaṃ, bho
gotama". "Kiṃ pana, bhāradvāja, atthi koci brāhmaṇānaṃ ekācariyopi,
ekācariyapācariyopi, yāva sattamā ācariyamahayugāpi, yo evamāha: ‘ahametaṃ
jānāmi, ahametaṃ passāmi. Idameva saccaṃ, moghamaññan’"ti? "No hidaṃ, bho
gotama". "Kiṃ pana, bhāradvāja, yepi te brāhmaṇānaṃ pubbakā isayo mantānaṃ
kattāro mantānaṃ pavattāro yesamidaṃ etarahi brāhmaṇā porāṇaṃ mantapadaṃ gītaṃ
pavuttaṃ samihitaṃ tadanugāyanti tadanubhāsanti bhāsitamanubhāsanti
vācitamanuvācenti seyyathidaṃ—aṭṭhako vāmako vāmadevo vessāmitto yamataggi
angīraso bhāradvājo vāseṭṭho kassapo bhagu, tepi evamāhaṃsu: ‘mayametaṃ jānāma,
mayametaṃ passāma. Idameva saccaṃ, moghamaññan’"ti? "No hidaṃ, bho gotama".</p>

<p><span class="parno">26</span>
<a id="p_10M_1327" class="ms"></a>
"Iti kira, bhāradvāja, natthi koci brāhmaṇānaṃ ekabrāhmaṇopi yo evamāha:
‘ahametaṃ jānāmi, ahametaṃ passāmi. Idameva saccaṃ, moghamaññan’ti; natthi koci
brāhmaṇānaṃ ekācariyopi ekācariyapācariyopi, yāva sattamā ācariyamahayugāpi, yo
evamāha: ‘ahametaṃ jānāmi, ahametaṃ passāmi. Idameva saccaṃ, moghamaññan’ti;
yepi te brāhmaṇānaṃ pubbakā isayo mantānaṃ kattāro mantānaṃ pavattāro yesamidaṃ
etarahi brāhmaṇā porāṇaṃ mantapadaṃ gītaṃ pavuttaṃ samihitaṃ tadanugāyanti
tadanubhāsanti bhāsitamanubhāsanti vācitamanuvācenti seyyathidaṃ—aṭṭhako
vāmako vāmadevo vessāmitto yamataggi angīraso bhāradvājo vāseṭṭho kassapo
bhagu, tepi na evamāhaṃsu: ‘mayametaṃ jānāma, mayametaṃ passāma. Idameva
saccaṃ, moghamaññan’ti.</p>

<p><span class="parno">27</span>
<a class="pts1" id="pts2.171"></a>
<a id="p_10M_1328" class="ms"></a>
<a class="msdiv" id="msdiv_428"></a>
Seyyathāpi, bhāradvāja, andhaveṇi paramparāsaṃsattā purimopi na passati
majjhimopi na passati pacchimopi na passati; evameva kho, bhāradvāja,
andhaveṇūpamaṃ maññe brāhmaṇānaṃ bhāsitaṃ sampajjati—purimopi na passati
majjhimopi na passati pacchimopi na passati. Taṃ kiṃ maññasi, bhāradvāja, nanu
evaṃ sante brāhmaṇānaṃ amūlikā saddhā sampajjatī"ti? <a class="wp" id="wp14"></a>"Na khvettha, bho gotama,
brāhmaṇā saddhāyeva payirupāsanti, anussavāpettha brāhmaṇā payirupāsantī"ti.
"Pubbeva kho tvaṃ, bhāradvāja, saddhaṃ agamāsi, anussavaṃ idāni vadesi. Pañca
kho ime, bhāradvāja, dhammā diṭṭheva dhamme dvedhā vipākā. Katame pañca?
Saddhā, ruci, anussavo, ākāraparivitakko, diṭṭhinijjhānakkhanti—ime kho,
bhāradvāja, pañca dhammā diṭṭheva dhamme dvedhā vipākā. Api ca, bhāradvāja,
susaddahitaṃyeva hoti, tañca hoti rittaṃ tucchaṃ musā; no cepi susaddahitaṃ
hoti, tañca hoti bhūtaṃ tacchaṃ anaññathā. Api ca, bhāradvāja, surucitaṃyeva
hoti … pe … svānussutaṃyeva hoti … pe … suparivitakkitaṃyeva hoti … pe  …
sunijjhāyitaṃyeva hoti, tañca hoti rittaṃ tucchaṃ musā; no cepi sunijjhāyitaṃ
hoti, tañca hoti bhūtaṃ tacchaṃ anaññathā. Saccamanurakkhatā, bhāradvāja,
viññunā purisena nālamettha ekaṃsena niṭṭhaṃ gantuṃ: ‘idameva saccaṃ,
moghamaññan’"ti.</p>
<hr>

<p><span class="parno">28</span><a class="wp" id="wp15"></a>
<a id="p_10M_1329" class="ms"></a>
<a class="msdiv" id="msdiv_429"></a>
"Kittāvatā pana, bho gotama, saccānurakkhaṇā hoti, kittāvatā saccamanurakkhati?
Saccānurakkhaṇaṃ mayaṃ bhavantaṃ gotamaṃ pucchāmā"ti. "Saddhā cepi, bhāradvāja,
purisassa hoti; ‘evaṃ me saddhā’ti—iti <span class="var" title="taṃ saccamanurakkhati (mr)" id="note647">vadaṃ saccamanurakkhati</span>, na tveva tāva
ekaṃsena niṭṭhaṃ gacchati: ‘idameva saccaṃ, moghamaññan’ti <span class="var" title="na tveva tāva saccānubodho hoti) (bj) | (ettāvatā kho bhāradvāja saccamanurakkhaṇā hoti, ettāvatā saccamanurakkhati, ettāvatā ca mayaṃ saccānurakkhaṇaṃ paññāpema, na tveva tāva saccānubodho hoti) (s1-3, km) | (ettāvatā kho bhāradvāja saccānurakkhaṇā hoti, ettāvatā saccamanurakkhati, ettāvatā ca mayaṃ saccānurakkhaṇaṃ paññāpemi, na tveva tāva saccānubodho hoti) (pts1)" id="note648">()</span>. Ruci cepi,
bhāradvāja, purisassa hoti … pe … anussavo cepi, bhāradvāja, purisassa hoti  …
pe … ākāraparivitakko cepi, bhāradvāja, purisassa hoti … pe  …
diṭṭhinijjhānakkhanti cepi, bhāradvāja, purisassa hoti; ‘evaṃ me
diṭṭhinijjhānakkhantī’ti—iti vadaṃ saccamanurakkhati, na tveva tāva ekaṃsena
niṭṭhaṃ gacchati: ‘idameva saccaṃ, moghamaññan’ti. Ettāvatā kho, bhāradvāja,
<span class="var" title="saccānurakkhanā (bj) | saccamanurakkhaṇā (s1-3)" id="note649">saccānurakkhaṇā</span> hoti, ettāvatā saccamanurakkhati, ettāvatā ca mayaṃ
saccānurakkhaṇaṃ paññapema; na tveva tāva saccānubodho hotī"ti.</p>
<hr>

<p><span class="parno">29</span><a class="wp" id="wp16"></a>
<a class="pts1" id="pts2.172"></a>
<a id="p_10M_1330" class="ms"></a>
<a class="msdiv" id="msdiv_430"></a>
"Ettāvatā, bho gotama, saccānurakkhaṇā hoti, ettāvatā saccamanurakkhati,
ettāvatā ca mayaṃ saccānurakkhaṇaṃ pekkhāma. Kittāvatā pana, bho gotama,
saccānubodho hoti, kittāvatā saccamanubujjhati? Saccānubodhaṃ mayaṃ bhavantaṃ
gotamaṃ pucchāmā"ti. <a class="wp" id="wp17"></a>"<span class="var" title="idha kira (s1-3, km, mr)" id="note650">Idha</span>, bhāradvāja, bhikkhu aññataraṃ gāmaṃ vā nigamaṃ vā
upanissāya viharati. Tamenaṃ gahapati vā gahapatiputto vā upasankamitvā tīsu
dhammesu samannesati—lobhanīyesu dhammesu, dosanīyesu dhammesu, mohanīyesu
dhammesu. Atthi nu kho imassāyasmato tathārūpā lobhanīyā dhammā yathārūpehi
lobhanīyehi dhammehi pariyādinnacitto ajānaṃ vā vadeyya—jānāmīti, apassaṃ vā
vadeyya—passāmīti, paraṃ vā tadatthāya samādapeyya yaṃ paresaṃ assa
dīgharattaṃ ahitāya dukkhāyāti? Tamenaṃ samannesamāno evaṃ jānāti: ‘natthi kho
imassāyasmato tathārūpā lobhanīyā dhammā yathārūpehi lobhanīyehi dhammehi
pariyādinnacitto ajānaṃ vā vadeyya—jānāmīti, apassaṃ vā vadeyya—passāmīti,
paraṃ vā tadatthāya samādapeyya yaṃ paresaṃ assa dīgharattaṃ ahitāya <span class="var" title="dukkhāyāti (sabbattha)" id="note651">dukkhāya</span>.
<span class="var" title="tathā (bj, s1-3, km, pts1)" id="note652">Tathārūpo</span> kho panimassāyasmato kāyasamācāro <span class="var" title="tathā (bj, s1-3, km, pts1)" id="note653">tathārūpo</span> vacīsamācāro yathā taṃ
aluddhassa. Yaṃ kho pana ayamāyasmā dhammaṃ deseti, gambhīro so dhammo duddaso
duranubodho santo paṇīto atakkāvacaro nipuṇo paṇḍitavedanīyo; na so dhammo
sudesiyo luddhenā’ti.</p>

<p><span class="parno">30</span><a class="wp" id="wp18"></a>
<a id="p_10M_1331" class="ms"></a>
<a class="msdiv" id="msdiv_431"></a>
Yato naṃ samannesamāno visuddhaṃ lobhanīyehi dhammehi samanupassati tato naṃ
uttari samannesati dosanīyesu dhammesu. Atthi nu kho imassāyasmato tathārūpā
dosanīyā dhammā yathārūpehi dosanīyehi dhammehi pariyādinnacitto ajānaṃ vā
vadeyya—jānāmīti, apassaṃ vā vadeyya—passāmīti, paraṃ vā tadatthāya
samādapeyya yaṃ paresaṃ assa dīgharattaṃ ahitāya dukkhāyāti? Tamenaṃ
samannesamāno evaṃ jānāti: ‘natthi kho imassāyasmato tathārūpā dosanīyā dhammā
yathārūpehi dosanīyehi dhammehi pariyādinnacitto ajānaṃ vā vadeyya—jānāmīti,
apassaṃ vā vadeyya—passāmīti, paraṃ vā tadatthāya samādapeyya yaṃ paresaṃ
assa dīgharattaṃ ahitāya dukkhāya. Tathārūpo kho panimassāyasmato kāyasamācāro
tathārūpo vacīsamācāro yathā taṃ aduṭṭhassa. Yaṃ kho pana ayamāyasmā dhammaṃ
deseti, gambhīro so dhammo duddaso duranubodho santo paṇīto atakkāvacaro nipuṇo
paṇḍitavedanīyo; na so dhammo sudesiyo duṭṭhenā’ti.</p>
<hr>

<p><span class="parno">31</span><a class="wp" id="wp19"></a>
<a class="pts1" id="pts2.173"></a>
<a id="p_10M_1332" class="ms"></a>
<a class="msdiv" id="msdiv_432"></a>
Yato naṃ samannesamāno visuddhaṃ dosanīyehi dhammehi samanupassati, tato naṃ
uttari samannesati mohanīyesu dhammesu. Atthi nu kho imassāyasmato tathārūpā
mohanīyā dhammā yathārūpehi mohanīyehi dhammehi pariyādinnacitto ajānaṃ vā
vadeyya—jānāmīti, apassaṃ vā vadeyya—passāmīti, paraṃ vā tadatthāya
samādapeyya yaṃ paresaṃ assa dīgharattaṃ ahitāya dukkhāyāti? Tamenaṃ
samannesamāno evaṃ jānāti: ‘natthi kho imassāyasmato tathārūpā mohanīyā dhammā
yathārūpehi mohanīyehi dhammehi pariyādinnacitto ajānaṃ vā vadeyya—jānāmīti,
apassaṃ vā vadeyya—passāmīti, paraṃ vā tadatthāya samādapeyya yaṃ paresaṃ
assa dīgharattaṃ ahitāya dukkhāya. Tathārūpo kho panimassāyasmato kāyasamācāro
tathārūpo vacīsamācāro yathā taṃ amūḷhassa. Yaṃ kho pana ayamāyasmā dhammaṃ
deseti, gambhīro so dhammo duddaso duranubodho santo paṇīto atakkāvacaro nipuṇo
paṇḍitavedanīyo; na so dhammo sudesiyo mūḷhenā’ti.</p>

<p><span class="parno">32</span><a class="wp" id="wp20"></a>
<a id="p_10M_1333" class="ms"></a>
Yato naṃ samannesamāno visuddhaṃ mohanīyehi dhammehi samanupassati; atha tamhi
saddhaṃ niveseti, saddhājāto upasankamati, upasankamanto payirupāsati,
payirupāsanto sotaṃ odahati, ohitasoto dhammaṃ suṇāti, sutvā dhammaṃ dhāreti,
<span class="var" title="dhāritānaṃ (pts1, mr)" id="note654">dhatānaṃ</span> dhammānaṃ atthaṃ upaparikkhati, atthaṃ upaparikkhato dhammā nijjhānaṃ
khamanti, dhammanijjhānakkhantiyā sati chando jāyati, chandajāto ussahati,
ussahitvā tuleti, tulayitvā padahati, pahitatto samāno kāyena ceva paramasaccaṃ
sacchikaroti paññāya ca naṃ ativijjha passati. Ettāvatā kho, bhāradvāja,
saccānubodho hoti, ettāvatā saccamanubujjhati, ettāvatā ca mayaṃ saccānubodhaṃ
paññapema; na tveva tāva saccānuppatti hotī"ti.</p>

<p><span class="parno">33</span><a class="wp" id="wp21"></a>
<a class="pts1" id="pts2.174"></a>
<a id="p_10M_1334" class="ms"></a>
<a class="msdiv" id="msdiv_433"></a>
"Ettāvatā, bho gotama, saccānubodho hoti, ettāvatā saccamanubujjhati, ettāvatā
ca mayaṃ saccānubodhaṃ pekkhāma. Kittāvatā pana, bho gotama, saccānuppatti
hoti, kittāvatā saccamanupāpuṇāti? Saccānuppattiṃ mayaṃ bhavantaṃ gotamaṃ
pucchāmā"ti. "Tesaṃyeva, bhāradvāja, dhammānaṃ āsevanā bhāvanā bahulīkammaṃ
saccānuppatti hoti. Ettāvatā kho, bhāradvāja, saccānuppatti hoti, ettāvatā
saccamanupāpuṇāti, ettāvatā ca mayaṃ saccānuppattiṃ paññapemā"ti.</p>

<p><span class="parno">34</span><a class="wp" id="wp22"></a>
<a id="p_10M_1335" class="ms"></a>
<a class="msdiv" id="msdiv_434"></a>
"Ettāvatā, bho gotama, saccānuppatti hoti, ettāvatā saccamanupāpuṇāti, ettāvatā
ca mayaṃ saccānuppattiṃ pekkhāma. Saccānuppattiyā pana, bho gotama, katamo
dhammo bahukāro? Saccānuppattiyā bahukāraṃ dhammaṃ mayaṃ bhavantaṃ gotamaṃ
pucchāmā"ti. "Saccānuppattiyā kho, bhāradvāja, padhānaṃ bahukāraṃ. No cetaṃ
padaheyya, nayidaṃ saccamanupāpuṇeyya. Yasmā ca kho padahati tasmā
saccamanupāpuṇāti. Tasmā saccānuppattiyā padhānaṃ bahukāran"ti.</p>

<p><span class="parno">35</span><a class="wp" id="wp23"></a>
<a id="p_10M_1336" class="ms"></a>
"Padhānassa pana, bho gotama, katamo dhammo bahukāro? Padhānassa bahukāraṃ
dhammaṃ mayaṃ bhavantaṃ gotamaṃ pucchāmā"ti. "Padhānassa kho, bhāradvāja,
tulanā bahukārā. No cetaṃ tuleyya, nayidaṃ padaheyya. Yasmā ca kho tuleti tasmā
padahati. Tasmā padhānassa tulanā bahukārā"ti.</p>

<p><span class="parno">36</span><a class="wp" id="wp24"></a>
<a id="p_10M_1337" class="ms"></a>
"Tulanāya pana, bho gotama, katamo dhammo bahukāro? Tulanāya bahukāraṃ dhammaṃ
mayaṃ bhavantaṃ gotamaṃ pucchāmā"ti. "Tulanāya kho, bhāradvāja, ussāho
bahukāro. No cetaṃ ussaheyya, nayidaṃ tuleyya. Yasmā ca kho ussahati tasmā
tuleti. Tasmā tulanāya ussāho bahukāro"ti.</p>

<p><span class="parno">37</span><a class="wp" id="wp25"></a>
<a id="p_10M_1338" class="ms"></a>
"Ussāhassa pana, bho gotama, katamo dhammo bahukāro? Ussāhassa bahukāraṃ
dhammaṃ mayaṃ bhavantaṃ gotamaṃ pucchāmā"ti. "Ussāhassa kho, bhāradvāja, chando
bahukāro. No cetaṃ chando jāyetha, nayidaṃ ussaheyya. Yasmā ca kho chando
jāyati tasmā ussahati. Tasmā ussāhassa chando bahukāro"ti.</p>

<p><span class="parno">38</span><a class="wp" id="wp26"></a>
<a class="pts1" id="pts2.175"></a>
<a id="p_10M_1339" class="ms"></a>
"Chandassa pana, bho gotama, katamo dhammo bahukāro? Chandassa bahukāraṃ
dhammaṃ mayaṃ bhavantaṃ gotamaṃ pucchāmā"ti. "Chandassa kho, bhāradvāja,
dhammanijjhānakkhanti bahukārā. No cete dhammā nijjhānaṃ khameyyuṃ, nayidaṃ
chando jāyetha. Yasmā ca kho dhammā nijjhānaṃ khamanti tasmā chando jāyati.
Tasmā chandassa dhammanijjhānakkhanti bahukārā"ti.</p>

<p><span class="parno">39</span><a class="wp" id="wp27"></a>
<a id="p_10M_1340" class="ms"></a>
"Dhammanijjhānakkhantiyā pana, bho gotama, katamo dhammo bahukāro?
Dhammanijjhānakkhantiyā bahukāraṃ dhammaṃ mayaṃ bhavantaṃ gotamaṃ pucchāmā"ti.
"Dhammanijjhānakkhantiyā kho, bhāradvāja, atthūpaparikkhā bahukārā. No cetaṃ
atthaṃ upaparikkheyya, nayidaṃ dhammā nijjhānaṃ khameyyuṃ. Yasmā ca kho atthaṃ
upaparikkhati tasmā dhammā nijjhānaṃ khamanti. Tasmā dhammanijjhānakkhantiyā
atthūpaparikkhā bahukārā"ti.</p>

<p><span class="parno">40</span><a class="wp" id="wp28"></a>
<a id="p_10M_1341" class="ms"></a>
"Atthūpaparikkhāya pana, bho gotama, katamo dhammo bahukāro? Atthūpaparikkhāya
bahukāraṃ dhammaṃ mayaṃ bhavantaṃ gotamaṃ pucchāmā"ti. "Atthūpaparikkhāya kho,
bhāradvāja, dhammadhāraṇā bahukārā. No cetaṃ dhammaṃ dhāreyya, nayidaṃ atthaṃ
upaparikkheyya. Yasmā ca kho dhammaṃ dhāreti tasmā atthaṃ upaparikkhati. Tasmā
atthūpaparikkhāya dhammadhāraṇā bahukārā"ti.</p>

<p><span class="parno">41</span><a class="wp" id="wp29"></a>
<a id="p_10M_1342" class="ms"></a>
"Dhammadhāraṇāya pana, bho gotama, katamo dhammo bahukāro? Dhammadhāraṇāya
bahukāraṃ dhammaṃ mayaṃ bhavantaṃ gotamaṃ pucchāmā"ti. "Dhammadhāraṇāya kho,
bhāradvāja, dhammassavanaṃ bahukāraṃ. No cetaṃ dhammaṃ suṇeyya, nayidaṃ dhammaṃ
dhāreyya. Yasmā ca kho dhammaṃ suṇāti tasmā dhammaṃ dhāreti. Tasmā
dhammadhāraṇāya dhammassavanaṃ bahukāran"ti.</p>

<p><span class="parno">42</span><a class="wp" id="wp30"></a>
<a class="pts1" id="pts2.176"></a>
<a id="p_10M_1343" class="ms"></a>
"Dhammassavanassa pana, bho gotama, katamo dhammo bahukāro? Dhammassavanassa
bahukāraṃ dhammaṃ mayaṃ bhavantaṃ gotamaṃ pucchāmā"ti. "Dhammassavanassa kho,
bhāradvāja, sotāvadhānaṃ bahukāraṃ. No cetaṃ sotaṃ odaheyya, nayidaṃ dhammaṃ
suṇeyya. Yasmā ca kho sotaṃ odahati tasmā dhammaṃ suṇāti. Tasmā
dhammassavanassa sotāvadhānaṃ bahukāran"ti.</p>

<p><span class="parno">43</span><a class="wp" id="wp31"></a>
<a id="p_10M_1344" class="ms"></a>
"Sotāvadhānassa pana, bho gotama, katamo dhammo bahukāro? Sotāvadhānassa
bahukāraṃ dhammaṃ mayaṃ bhavantaṃ gotamaṃ pucchāmā"ti. "Sotāvadhānassa kho,
bhāradvāja, payirupāsanā bahukārā. No cetaṃ payirupāseyya, nayidaṃ sotaṃ
odaheyya. Yasmā ca kho payirupāsati tasmā sotaṃ odahati. Tasmā sotāvadhānassa
payirupāsanā bahukārā"ti.</p>

<p><span class="parno">44</span><a class="wp" id="wp32"></a>
<a id="p_10M_1345" class="ms"></a>
"Payirupāsanāya pana, bho gotama, katamo dhammo bahukāro? Payirupāsanāya
bahukāraṃ dhammaṃ mayaṃ bhavantaṃ gotamaṃ pucchāmā"ti. "Payirupāsanāya kho,
bhāradvāja, upasankamanaṃ bahukāraṃ. No cetaṃ upasankameyya, nayidaṃ
payirupāseyya. Yasmā ca kho upasankamati tasmā payirupāsati. Tasmā
payirupāsanāya upasankamanaṃ bahukāran"ti.</p>

<p><span class="parno">45</span><a class="wp" id="wp33"></a>
<a id="p_10M_1346" class="ms"></a>
"Upasankamanassa pana, bho gotama, katamo dhammo bahukāro? Upasankamanassa
bahukāraṃ dhammaṃ mayaṃ bhavantaṃ gotamaṃ pucchāmā"ti. "Upasankamanassa kho,
bhāradvāja, saddhā bahukārā. No cetaṃ saddhā jāyetha, nayidaṃ upasankameyya.
Yasmā ca kho saddhā jāyati tasmā upasankamati. Tasmā upasankamanassa saddhā
bahukārā"ti.</p>

<p><span class="parno">46</span><a class="wp" id="wp34"></a>
<a class="pts1" id="pts2.177"></a>
<a id="p_10M_1347" class="ms"></a>
<a class="msdiv" id="msdiv_435"></a>
"Saccānurakkhaṇaṃ mayaṃ bhavantaṃ gotamaṃ apucchimha, saccānurakkhaṇaṃ bhavaṃ
gotamo byākāsi; tañca panamhākaṃ ruccati ceva khamati ca tena camha attamanā.
Saccānubodhaṃ mayaṃ bhavantaṃ gotamaṃ apucchimha, saccānubodhaṃ bhavaṃ gotamo
byākāsi; tañca panamhākaṃ ruccati ceva khamati ca tena camha attamanā.
Saccānuppattiṃ mayaṃ bhavantaṃ gotamaṃ apucchimha, saccānuppattiṃ bhavaṃ gotamo
byākāsi; tañca panamhākaṃ ruccati ceva khamati ca tena camha attamanā.
Saccānuppattiyā bahukāraṃ dhammaṃ mayaṃ bhavantaṃ gotamaṃ apucchimha,
saccānuppattiyā bahukāraṃ dhammaṃ bhavaṃ gotamo byākāsi; tañca panamhākaṃ
ruccati ceva khamati ca tena camha attamanā. Yaṃyadeva ca mayaṃ bhavantaṃ
gotamaṃ apucchimha taṃtadeva bhavaṃ gotamo byākāsi; tañca panamhākaṃ ruccati
ceva khamati ca tena camha attamanā. Mayañhi, bho gotama, pubbe evaṃ jānāma:
‘ke ca muṇḍakā samaṇakā ibbhā kaṇhā bandhupādāpaccā, ke ca dhammassa
aññātāro’ti? Ajanesi vata me bhavaṃ gotamo samaṇesu samaṇapemaṃ, samaṇesu
samaṇapasādaṃ, samaṇesu samaṇagāravaṃ. <a class="wp" id="wp35"></a>Abhikkantaṃ, bho gotama … pe … upāsakaṃ
maṃ bhavaṃ gotamo dhāretu ajjatagge pāṇupetaṃ saraṇaṃ gatan"ti.</p>
<p class="endsection">Cankīsuttaṃ niṭṭhitaṃ pañcamaṃ.</p>
</div>
</section>
<div id="nextprev"><a id="previous-sutta" href="./mn94.html"></a><a id="next-sutta" href="./mn96.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN95: Cankīsutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
