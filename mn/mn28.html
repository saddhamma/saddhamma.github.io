<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 28</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN28: Mahāhatthipadopama Sutta - The Greater Discourse on the Simile of the Elephant's Footprint</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_1053" class="ms"></a>
<a class="msdiv" id="msdiv_300"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho āyasmā sāriputto bhikkhū āmantesi: "āvuso bhikkhave"ti. "Āvuso"ti kho
te bhikkhū āyasmato sāriputtassa paccassosuṃ. Āyasmā sāriputto etadavoca: </p>

<p><span class="parno">2</span><a class="wp" id="wp2"></a>
<a class="pts1" id="pts1.185"></a>
<a id="p_9M_1054" class="ms"></a>
"Seyyathāpi, āvuso, yāni kānici jangalānaṃ pāṇānaṃ padajātāni sabbāni tāni
hatthipade samodhānaṃ gacchanti, hatthipadaṃ tesaṃ aggamakkhāyati yadidaṃ
mahantattena; evameva kho, āvuso, ye keci kusalā dhammā sabbete catūsu
ariyasaccesu sangahaṃ gacchanti. Katamesu catūsu? Dukkhe ariyasacce,
dukkhasamudaye ariyasacce, dukkhanirodhe ariyasacce, dukkhanirodhagāminiyā
paṭipadāya ariyasacce.</p>

<p><span class="parno">3</span><a class="wp" id="wp3"></a>
<a id="p_9M_1055" class="ms"></a>
<a class="msdiv" id="msdiv_301"></a>
Katamañcāvuso, dukkhaṃ ariyasaccaṃ? Jātipi dukkhā, jarāpi dukkhā, maraṇampi
dukkhaṃ, sokaparidevadukkhadomanassupāyāsāpi dukkhā, yampicchaṃ na
labhati tampi dukkhaṃ; sankhittena, pañcupādānakkhandhā dukkhā. Katame cāvuso,
pañcupādānakkhandhā? Seyyathidaṃ—rūpupādānakkhandho, vedanupādānakkhandho,
saññupādānakkhandho, sankhārupādānakkhandho, viññāṇupādānakkhandho.</p>

<p><span class="parno">4</span><a class="wp" id="wp4"></a>
<a id="p_9M_1056" class="ms"></a>
Katamo cāvuso, rūpupādānakkhandho? Cattāri ca mahābhūtāni, catunnañca
mahābhūtānaṃ upādāya rūpaṃ.</p>

<p><span class="parno">5</span><a class="wp" id="wp5"></a>
<a id="p_9M_1057" class="ms"></a>
Katamā cāvuso, cattāro mahābhūtā? Pathavīdhātu, āpodhātu, tejodhātu,
vāyodhātu.</p>
<hr>

<p><span class="parno">6</span><a class="wp" id="wp6"></a>
<a id="p_9M_1058" class="ms"></a>
<a class="msdiv" id="msdiv_302"></a>
Katamā cāvuso, pathavīdhātu? Pathavīdhātu siyā ajjhattikā, siyā bāhirā. Katamā
cāvuso, ajjhattikā pathavīdhātu? Yaṃ ajjhattaṃ paccattaṃ kakkhaḷaṃ kharigataṃ
upādinnaṃ, seyyathidaṃ—kesā lomā nakhā dantā taco maṃsaṃ nhāru aṭṭhi
aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ
udariyaṃ karīsaṃ, yaṃ vā panaññampi kiñci ajjhattaṃ paccattaṃ kakkhaḷaṃ
kharigataṃ upādinnaṃ. Ayaṃ vuccatāvuso, ajjhattikā pathavīdhātu. Yā ceva kho
pana ajjhattikā pathavīdhātu, yā ca bāhirā pathavīdhātu, pathavīdhāturevesā.
‘Taṃ netaṃ mama, nesohamasmi, na meso attā’ti—evametaṃ yathābhūtaṃ
sammappaññāya daṭṭhabbaṃ. Evametaṃ yathābhūtaṃ sammappaññāya disvā
pathavīdhātuyā nibbindati, pathavīdhātuyā cittaṃ virājeti.</p>

<p><span class="parno">7</span><a class="wp" id="wp7"></a>
<a id="p_9M_1059" class="ms"></a>
Hoti kho so, āvuso, samayo yaṃ <span class="var" title="pathavīdhātu pakuppati (mr)" id="note330">bāhirā āpodhātu pakuppati</span>. Antarahitā tasmiṃ
samaye bāhirā pathavīdhātu hoti. Tassā hi nāma, āvuso, bāhirāya pathavīdhātuyā
tāva mahallikāya aniccatā paññāyissati, khayadhammatā paññāyissati,
vayadhammatā paññāyissati, vipariṇāmadhammatā paññāyissati. Kiṃ panimassa
mattaṭṭhakassa kāyassa taṇhupādinnassa ‘ahanti vā mamanti vā asmī’ti vā? Atha
khvāssa notevettha hoti.</p>

<p><span class="parno">8</span><a class="wp" id="wp8"></a>
<a class="pts1" id="pts1.186"></a>
<a id="p_9M_1060" class="ms"></a>
Tañce, āvuso, bhikkhuṃ pare akkosanti paribhāsanti rosenti vihesenti, so evaṃ
pajānāti: ‘uppannā kho me ayaṃ sotasamphassajā dukkhavedanā. Sā ca kho paṭicca,
no apaṭicca. Kiṃ paṭicca? Phassaṃ paṭicca’. <span class="var" title="sopi kho (s1-3) | sopi (mr)" id="note331">So</span> phasso aniccoti passati, vedanā
aniccāti passati, saññā aniccāti passati, sankhārā aniccāti passati, viññāṇaṃ
aniccanti passati. Tassa dhātārammaṇameva cittaṃ pakkhandati pasīdati
santiṭṭhati adhimuccati.</p>

<p><span class="parno">9</span><a class="wp" id="wp9"></a>
<a id="p_9M_1061" class="ms"></a>
Tañce, āvuso, bhikkhuṃ pare aniṭṭhehi akantehi amanāpehi samudācaranti – 
pāṇisamphassenapi leḍḍusamphassenapi daṇḍasamphassenapi satthasamphassenapi. So
evaṃ pajānāti: ‘tathābhūto kho ayaṃ kāyo yathābhūtasmiṃ kāye pāṇisamphassāpi
kamanti, leḍḍusamphassāpi kamanti, daṇḍasamphassāpi kamanti, satthasamphassāpi
kamanti. Vuttaṃ kho panetaṃ bhagavatā kakacūpamovāde: " ubhatodaṇḍakena cepi,
bhikkhave, kakacena corā ocarakā angamangāni okanteyyuṃ, tatrāpi yo mano
padūseyya na me so tena sāsanakaro"ti. Āraddhaṃ kho pana me vīriyaṃ bhavissati
asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ
cittaṃ ekaggaṃ. Kāmaṃ dāni imasmiṃ kāye pāṇisamphassāpi kamantu,
leḍḍusamphassāpi kamantu, daṇḍasamphassāpi kamantu, satthasamphassāpi kamantu,
karīyati hidaṃ buddhānaṃ sāsanan’ti.</p>

<p><span class="parno">10</span><a class="wp" id="wp10"></a>
<a class="pts1" id="pts1.187"></a>
<a id="p_9M_1062" class="ms"></a>
Tassa ce, āvuso, bhikkhuno evaṃ buddhaṃ anussarato evaṃ dhammaṃ anussarato evaṃ
sanghaṃ anussarato upekkhā kusalanissitā na saṇṭhāti. So tena saṃvijjati
saṃvegaṃ āpajjati: ‘alābhā vata me, na vata me lābhā; dulladdhaṃ vata me, na
vata me suladdhaṃ, yassa me evaṃ buddhaṃ anussarato, evaṃ dhammaṃ anussarato,
evaṃ sanghaṃ anussarato, upekkhā kusalanissitā na saṇṭhātī’ti. Seyyathāpi,
āvuso, suṇisā sasuraṃ disvā saṃvijjati saṃvegaṃ āpajjati; evameva kho, āvuso,
tassa ce bhikkhuno evaṃ buddhaṃ anussarato, evaṃ dhammaṃ anussarato, evaṃ
sanghaṃ anussarato, upekkhā kusalanissitā na saṇṭhāti, so tena saṃvijjati
saṃvegaṃ āpajjati: ‘alābhā vata me, na vata me lābhā; dulladdhaṃ vata me, na
vata me suladdhaṃ, yassa me evaṃ buddhaṃ anussarato evaṃ dhammaṃ anussarato,
evaṃ sanghaṃ anussarato, upekkhā kusalanissitā na saṇṭhātī’ti. Tassa ce, āvuso,
bhikkhuno evaṃ buddhaṃ anussarato, evaṃ dhammaṃ anussarato, evaṃ sanghaṃ
anussarato upekkhā kusalanissitā saṇṭhāti, so tena attamano hoti. Ettāvatāpi
kho, āvuso, bhikkhuno bahukataṃ hoti.</p>
<hr>

<p><span class="parno">11</span><a class="wp" id="wp11"></a>
<a id="p_9M_1063" class="ms"></a>
<a class="msdiv" id="msdiv_303"></a>
Katamā cāvuso, āpodhātu? Āpodhātu siyā ajjhattikā, siyā bāhirā. Katamā cāvuso,
ajjhattikā āpodhātu? Yaṃ ajjhattaṃ paccattaṃ āpo āpogataṃ upādinnaṃ,
seyyathidaṃ—pittaṃ semhaṃ pubbo lohitaṃ sedo medo assu vasā kheḷo singhāṇikā
lasikā muttaṃ, yaṃ vā panaññampi kiñci ajjhattaṃ paccattaṃ āpo āpogataṃ
upādinnaṃ—ayaṃ vuccatāvuso, ajjhattikā āpodhātu. Yā ceva kho pana ajjhattikā
āpodhātu yā ca bāhirā āpodhātu, āpodhāturevesā. ‘Taṃ netaṃ mama, nesohamasmi,
na meso attā’ti evametaṃ yathābhūtaṃ sammappaññāya daṭṭhabbaṃ. Evametaṃ
yathābhūtaṃ sammappaññāya disvā āpodhātuyā nibbindati, āpodhātuyā cittaṃ
virājeti.</p>

<p><span class="parno">12</span><a class="wp" id="wp12"></a>
<a class="pts1" id="pts1.188"></a>
<a id="p_9M_1064" class="ms"></a>
Hoti kho so, āvuso, samayo yaṃ bāhirā āpodhātu pakuppati. Sā gāmampi vahati,
nigamampi vahati, nagarampi vahati, janapadampi vahati, janapadapadesampi
vahati. Hoti kho so, āvuso, samayo yaṃ mahāsamudde yojanasatikānipi udakāni
ogacchanti, dviyojanasatikānipi udakāni ogacchanti, tiyojanasatikānipi udakāni
ogacchanti, catuyojanasatikānipi udakāni ogacchanti, pañcayojanasatikānipi
udakāni ogacchanti, chayojanasatikānipi udakāni ogacchanti, sattayojanasatikānipi udakāni ogacchanti. Hoti kho so, āvuso, samayo yaṃ mahāsamudde sattatālampi udakaṃ saṇṭhāti, chattālampi udakaṃ saṇṭhāti, pañcatālampi udakaṃ saṇṭhāti, catuttālampi udakaṃ saṇṭhāti, titālampi udakaṃ saṇṭhāti, dvitālampi udakaṃ saṇṭhāti, <span class="var" title="tālampi (bj)" id="note333">tālamattampi</span> udakaṃ saṇṭhāti. Hoti kho so, āvuso, samayo yaṃ mahāsamudde sattaporisampi udakaṃ saṇṭhāti, chapporisampi udakaṃ saṇṭhāti, pañcaporisampi udakaṃ saṇṭhāti, catupporisampi udakaṃ saṇṭhāti, tiporisampi udakaṃ saṇṭhāti, dviporisampi udakaṃ saṇṭhāti, <span class="var" title="porisampi (bj)" id="note334">porisamattampi</span> udakaṃ saṇṭhāti. Hoti kho so, āvuso, samayo yaṃ mahāsamudde aḍḍhaporisampi udakaṃ saṇṭhāti, kaṭimattampi udakaṃ saṇṭhāti, jāṇukamattampi udakaṃ saṇṭhāti, gopphakamattampi udakaṃ saṇṭhāti. Hoti kho so, āvuso, samayo, yaṃ mahāsamudde angulipabbatemanamattampi udakaṃ na hoti. Tassā hi nāma, āvuso, bāhirāya āpodhātuyā tāva mahallikāya aniccatā paññāyissati, khayadhammatā paññāyissati, vayadhammatā paññāyissati, vipariṇāmadhammatā paññāyissati. Kiṃ panimassa mattaṭṭhakassa kāyassa taṇhupādinnassa ‘ahanti vā mamanti vā asmī’ti vā? <a class="wp" id="wp13-15"></a>Atha khvāssa notevettha hoti … pe … tassa ce, āvuso, bhikkhuno evaṃ buddhaṃ anussarato, evaṃ dhammaṃ anussarato, evaṃ saṃghaṃ anussarato upekkhā kusalanissitā saṇṭhāti. So tena attamano hoti. Ettāvatāpi kho, āvuso, bhikkhuno bahukataṃ hoti.</p>
<hr>

<p><span class="parno">13</span><a class="wp" id="wp16"></a>
<a id="p_9M_1065" class="ms"></a>
<a class="msdiv" id="msdiv_304"></a>
Katamā cāvuso, tejodhātu? Tejodhātu siyā ajjhattikā, siyā bāhirā. Katamā
cāvuso, ajjhattikā tejodhātu? Yaṃ ajjhattaṃ paccattaṃ tejo tejogataṃ upādinnaṃ,
seyyathidaṃ—yena ca santappati, yena ca jīrīyati, yena ca pariḍayhati, yena
ca asitapītakhāyitasāyitaṃ sammā pariṇāmaṃ gacchati, yaṃ vā panaññampi kiñci
ajjhattaṃ paccattaṃ tejo tejogataṃ upādinnaṃ—ayaṃ vuccatāvuso, ajjhattikā
tejodhātu. Yā ceva kho pana ajjhattikā tejodhātu yā ca bāhirā tejodhātu,
tejodhāturevesā. ‘Taṃ netaṃ mama, nesohamasmi, na meso attā’ti evametaṃ
yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā
tejodhātuyā nibbindati, tejodhātuyā cittaṃ virājeti.</p>

<p><span class="parno">14</span><a class="wp" id="wp17"></a>
<a id="p_9M_1066" class="ms"></a>
Hoti kho so, āvuso, samayo yaṃ bāhirā tejodhātu pakuppati. Sā gāmampi dahati,
nigamampi dahati, nagarampi dahati, janapadampi dahati, janapadapadesampi
dahati. Sā haritantaṃ vā panthantaṃ vā selantaṃ vā udakantaṃ vā ramaṇīyaṃ vā
bhūmibhāgaṃ āgamma anāhārā nibbāyati. Hoti kho so, āvuso, samayo yaṃ
kukkuṭapattenapi nhārudaddulenapi aggiṃ gavesanti. Tassā hi nāma, āvuso,
bāhirāya tejodhātuyā tāva mahallikāya aniccatā paññāyissati, khayadhammatā
paññāyissati, vayadhammatā paññāyissati, vipariṇāmadhammatā paññāyissati. Kiṃ
panimassa mattaṭṭhakassa kāyassa taṇhupādinnassa ‘ahanti vā mamanti vā asmī’ti
vā? <a class="wp" id="wp18-20"></a>Atha khvāssa notevettha hoti … pe … tassa ce, āvuso, bhikkhuno evaṃ buddhaṃ
anussarato evaṃ dhammaṃ anussarato evaṃ sanghaṃ anussarato upekkhā
kusalanissitā saṇṭhāti, so tena attamano hoti. Ettāvatāpi kho, āvuso, bhikkhuno
bahukataṃ hoti.</p>
<hr>

<p><span class="parno">15</span><a class="wp" id="wp21"></a>
<a id="p_9M_1067" class="ms"></a>
<a class="msdiv" id="msdiv_305"></a>
Katamā cāvuso, vāyodhātu? Vāyodhātu siyā ajjhattikā, siyā bāhirā. Katamā
cāvuso, ajjhattikā vāyodhātu? Yaṃ ajjhattaṃ paccattaṃ vāyo vāyogataṃ upādinnaṃ,
seyyathidaṃ—uddhangamā vātā, adhogamā vātā, kucchisayā vātā, <span class="var" title="koṭṭhasayā (bj, s1-3, pts1)" id="note335">koṭṭhāsayā</span> vātā,
angamangānusārino vātā, assāso passāso iti, yaṃ vā panaññampi kiñci ajjhattaṃ
paccattaṃ vāyo vāyogataṃ upādinnaṃ—ayaṃ vuccatāvuso, ajjhattikā vāyodhātu. Yā
ceva kho pana ajjhattikā vāyodhātu, yā ca bāhirā vāyodhātu, vāyodhāturevesā.
‘Taṃ netaṃ mama nesohamasmi na meso attā’ti evametaṃ yathābhūtaṃ sammappaññāya
daṭṭhabbaṃ. Evametaṃ yathābhūtaṃ sammappaññāya disvā vāyodhātuyā nibbindati
vāyodhātuyā cittaṃ virājeti.</p>

<p><span class="parno">16</span><a class="wp" id="wp22"></a>
<a class="pts1" id="pts1.189"></a>
<a id="p_9M_1068" class="ms"></a>
Hoti kho so, āvuso, samayo yaṃ bāhirā vāyodhātu pakuppati. Sā gāmampi vahati,
nigamampi vahati, nagarampi vahati, janapadampi vahati, janapadapadesampi
vahati. Hoti kho so, āvuso, samayo yaṃ gimhānaṃ pacchime māse tālavaṇṭenapi
vidhūpanenapi vātaṃ pariyesanti, ossavanepi tiṇāni na icchanti. Tassā hi nāma,
āvuso, bāhirāya vāyodhātuyā tāva mahallikāya aniccatā paññāyissati,
khayadhammatā paññāyissati, vayadhammatā paññāyissati, vipariṇāmadhammatā
paññāyissati. Kiṃ panimassa mattaṭṭhakassa kāyassa taṇhupādinnassa ‘ahanti vā
mamanti vā asmī’ti vā? Atha khvāssa notevettha hoti.</p>
<hr>

<p><span class="parno">17</span><a class="wp" id="wp23"></a>
<a id="p_9M_1069" class="ms"></a>
Tañce, āvuso, bhikkhuṃ pare akkosanti paribhāsanti rosenti vihesenti. So evaṃ
pajānāti, uppannā kho me ayaṃ sotasamphassajā dukkhā vedanā. Sā ca kho paṭicca,
no apaṭicca. Kiṃ paṭicca? Phassaṃ paṭicca. Sopi phasso aniccoti passati, vedanā
aniccāti passati, saññā aniccāti passati, sankhārā aniccāti passati, viññāṇaṃ
aniccanti passati. Tassa dhātārammaṇameva cittaṃ pakkhandati pasīdati
santiṭṭhati adhimuccati.</p>

<p><span class="parno">18</span><a class="wp" id="wp24"></a>
<a id="p_9M_1070" class="ms"></a>
Tañce, āvuso, bhikkhuṃ pare aniṭṭhehi akantehi amanāpehi samudācaranti,
pāṇisamphassenapi leḍḍusamphassenapi daṇḍasamphassenapi satthasamphassenapi. So
evaṃ pajānāti ‘tathābhūto kho ayaṃ kāyo yathābhūtasmiṃ kāye pāṇisamphassāpi
kamanti, leḍḍusamphassāpi kamanti, daṇḍasamphassāpi kamanti, satthasamphassāpi
kamanti. Vuttaṃ kho panetaṃ bhagavatā kakacūpamovāde " ubhatodaṇḍakena cepi,
bhikkhave, kakacena corā ocarakā angamangāni okanteyyuṃ. Tatrāpi yo mano
padūseyya, na me so tena sāsanakaro"ti. Āraddhaṃ kho pana me vīriyaṃ bhavissati
asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ
cittaṃ ekaggaṃ. Kāmaṃ dāni imasmiṃ kāye pāṇisamphassāpi kamantu,
leḍḍusamphassāpi kamantu, daṇḍasamphassāpi kamantu, satthasamphassāpi kamantu.
Karīyati hidaṃ buddhānaṃ sāsanan’ti.</p>

<p><span class="parno">19</span><a class="wp" id="wp25"></a>
<a class="pts1" id="pts1.190"></a>
<a id="p_9M_1071" class="ms"></a>
Tassa ce, āvuso, bhikkhuno evaṃ buddhaṃ anussarato, evaṃ dhammaṃ anussarato,
evaṃ sanghaṃ anussarato upekkhā kusalanissitā na saṇṭhāti. So tena saṃvijjati
saṃvegaṃ āpajjati: ‘alābhā vata me, na vata me lābhā; dulladdhaṃ vata me, na
vata me suladdhaṃ. Yassa me evaṃ buddhaṃ anussarato, evaṃ dhammaṃ anussarato,
evaṃ sanghaṃ anussarato upekkhā kusalanissitā na saṇṭhātī’ti. Seyyathāpi,
āvuso, suṇisā sasuraṃ disvā saṃvijjati saṃvegaṃ āpajjati; evameva kho, āvuso,
tassa ce bhikkhuno evaṃ buddhaṃ anussarato, evaṃ dhammaṃ anussarato, evaṃ
sanghaṃ anussarato, upekkhā kusalanissitā na saṇṭhāti. So tena saṃvijjati
saṃvegaṃ āpajjati: ‘alābhā vata me, na vata me lābhā; dulladdhaṃ vata me, na
vata me suladdhaṃ. Yassa me evaṃ buddhaṃ anussarato, evaṃ dhammaṃ anussarato,
evaṃ sanghaṃ anussarato, upekkhā kusalanissitā na saṇṭhātī’ti. Tassa ce, āvuso,
bhikkhuno evaṃ buddhaṃ anussarato, evaṃ dhammaṃ anussarato, evaṃ sanghaṃ
anussarato, upekkhā kusalanissitā saṇṭhāti, so tena attamano hoti. Ettāvatāpi
kho, āvuso, bhikkhuno bahukataṃ hoti.</p>
<hr>

<p><span class="parno">20</span><a class="wp" id="wp26"></a>
<a id="p_9M_1072" class="ms"></a>
<a class="msdiv" id="msdiv_306"></a>
Seyyathāpi, āvuso, kaṭṭhañca paṭicca valliñca paṭicca tiṇañca paṭicca
mattikañca paṭicca ākāso parivārito agārantveva sankhaṃ gacchati; evameva kho,
āvuso, aṭṭhiñca paṭicca nhāruñca paṭicca maṃsañca paṭicca cammañca paṭicca
ākāso parivārito rūpantveva sankhaṃ gacchati. <span class="var" title="ajjhattikañce (bj, s1-3, pts1) | ajjhattikañcepi (?)" id="note337">Ajjhattikañceva</span>, āvuso, cakkhuṃ
aparibhinnaṃ hoti, bāhirā ca rūpā na āpāthaṃ āgacchanti, no ca tajjo
samannāhāro hoti, neva tāva tajjassa viññāṇabhāgassa pātubhāvo hoti.
<a class="wp" id="wp27"></a>Ajjhattikañceva, āvuso, cakkhuṃ aparibhinnaṃ hoti bāhirā ca rūpā āpāthaṃ
āgacchanti, no ca tajjo samannāhāro hoti, neva tāva tajjassa viññāṇabhāgassa
pātubhāvo hoti. Yato ca kho, āvuso, ajjhattikañceva cakkhuṃ aparibhinnaṃ hoti,
bāhirā ca rūpā āpāthaṃ āgacchanti, tajjo ca samannāhāro hoti. Evaṃ tajjassa
viññāṇabhāgassa pātubhāvo hoti. <a class="wp" id="wp28"></a>Yaṃ tathābhūtassa rūpaṃ taṃ rūpupādānakkhandhe
sangahaṃ gacchati, yā tathābhūtassa vedanā sā vedanupādānakkhandhe sangahaṃ
gacchati, yā tathābhūtassa saññā sā saññupādānakkhandhe sangahaṃ gacchati, ye
tathābhūtassa sankhārā te sankhārupādānakkhandhe sangahaṃ gacchanti, yaṃ
tathābhūtassa viññāṇaṃ taṃ viññāṇupādānakkhandhe sangahaṃ gacchati.</p>

<p><span class="parno">21</span>
<a class="pts1" id="pts1.191"></a>
<a id="p_9M_1073" class="ms"></a>
So evaṃ pajānāti: ‘evañhi kira imesaṃ pañcannaṃ upādānakkhandhānaṃ sangaho
sannipāto samavāyo hoti. Vuttaṃ kho panetaṃ bhagavatā: "yo paṭiccasamuppādaṃ
passati so dhammaṃ passati; yo dhammaṃ passati so paṭiccasamuppādaṃ passatī"ti.
Paṭiccasamuppannā kho panime yadidaṃ pañcupādānakkhandhā. Yo imesu pañcasu
upādānakkhandhesu chando ālayo anunayo ajjhosānaṃ so dukkhasamudayo. Yo imesu
pañcasu upādānakkhandhesu chandarāgavinayo chandarāgappahānaṃ, so
dukkhanirodho’ti. Ettāvatāpi kho, āvuso, bhikkhuno bahukataṃ hoti.</p>

<p><span class="parno">22</span><a class="wp" id="wp29-30"></a>
<a id="p_9M_1074" class="ms"></a>
Ajjhattikañceva, āvuso, sotaṃ aparibhinnaṃ hoti … pe … <a class="wp" id="wp31-32"></a>ghānaṃ aparibhinnaṃ hoti
 …  <a class="wp" id="wp33-34"></a>jivhā aparibhinnā hoti … <a class="wp" id="wp35-36"></a>kāyo aparibhinno hoti … <a class="wp" id="wp37"></a>mano aparibhinno hoti,
bāhirā ca dhammā na āpāthaṃ āgacchanti no ca tajjo samannāhāro hoti, neva tāva
tajjassa viññāṇabhāgassa pātubhāvo hoti. Ajjhattiko ceva, āvuso, mano
aparibhinno hoti, bāhirā ca dhammā āpāthaṃ āgacchanti, no ca tajjo samannāhāro
hoti, neva tāva tajjassa viññāṇabhāgassa pātubhāvo hoti. Yato ca kho, āvuso,
ajjhattiko ceva mano aparibhinno hoti, bāhirā ca dhammā āpāthaṃ āgacchanti,
tajjo ca samannāhāro hoti, evaṃ tajjassa viññāṇabhāgassa pātubhāvo hoti. <a class="wp" id="wp38"></a>Yaṃ
tathābhūtassa rūpaṃ taṃ rūpupādānakkhandhe sangahaṃ gacchati, yā tathābhūtassa
vedanā sā vedanupādānakkhandhe sangahaṃ gacchati, yā tathābhūtassa saññā sā
saññupādānakkhandhe sangahaṃ gacchati, ye tathābhūtassa sankhārā te
sankhārupādānakkhandhe sangahaṃ gacchanti, yaṃ tathābhūtassa viññāṇaṃ taṃ
viññāṇupādānakkhandhe sangahaṃ gacchati. So evaṃ pajānāti: ‘evañhi kira imesaṃ
pañcannaṃ upādānakkhandhānaṃ sangaho sannipāto samavāyo hoti. Vuttaṃ kho
panetaṃ bhagavatā: "yo paṭiccasamuppādaṃ passati so dhammaṃ passati; yo dhammaṃ
passati so paṭiccasamuppādaṃ passatī"ti. Paṭiccasamuppannā kho panime yadidaṃ
pañcupādānakkhandhā. Yo imesu pañcasu upādānakkhandhesu chando ālayo anunayo
ajjhosānaṃ so dukkhasamudayo. Yo imesu pañcasu upādānakkhandhesu
chandarāgavinayo chandarāgappahānaṃ so dukkhanirodho’ti. Ettāvatāpi kho, āvuso,
bhikkhuno bahukataṃ hotī"ti.</p>
<hr>

<p><span class="parno">23</span>
<a id="p_9M_1075" class="ms"></a>
Idamavoca āyasmā sāriputto. Attamanā te bhikkhū āyasmato sāriputtassa bhāsitaṃ
abhinandunti.</p>
<p class="endsection">Mahāhatthipadopamasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn27.html"></a><a id="next-sutta" href="./mn29.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN28: Mahāhatthipadopama Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
