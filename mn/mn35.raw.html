<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 35</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN35: Cūḷasaccaka Sutta - The Shorter Discourse to Saccaka</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_1200" class="ms"></a>
<a class="msdiv" id="msdiv_353"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. <a class="wp" id="wp2"></a>Tena kho
pana samayena saccako nigaṇṭhaputto vesāliyaṃ paṭivasati bhassappavādako
paṇḍitavādo sādhusammato bahujanassa. So vesāliyaṃ parisati evaṃ vācaṃ bhāsati:
"nāhaṃ taṃ passāmi samaṇaṃ vā brāhmaṇaṃ vā, sanghiṃ gaṇiṃ gaṇācariyaṃ, api
arahantaṃ sammāsambuddhaṃ paṭijānamānaṃ, yo mayā vādena vādaṃ samāraddho na
sankampeyya na sampakampeyya na sampavedheyya, yassa na kacchehi sedā
mucceyyuṃ. Thūṇaṃ cepāhaṃ acetanaṃ vādena vādaṃ samārabheyyaṃ, sāpi mayā vādena
vādaṃ samāraddhā sankampeyya sampakampeyya sampavedheyya. Ko pana vādo
manussabhūtassā"ti?</p>

<p><span class="parno">2</span><a class="wp" id="wp3"></a>
<a class="pts1" id="pts1.228"></a>
<a id="p_9M_1201" class="ms"></a>
Atha kho āyasmā assaji pubbaṇhasamayaṃ nivāsetvā pattacīvaramādāya vesāliṃ
piṇḍāya pāvisi. Addasā kho saccako nigaṇṭhaputto vesāliyaṃ janghāvihāraṃ
anucankamamāno anuvicaramāno āyasmantaṃ assajiṃ dūratova āgacchantaṃ. Disvāna
yenāyasmā assaji tenupasankami; upasankamitvā āyasmatā assajinā saddhiṃ
sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ
ṭhito kho saccako nigaṇṭhaputto āyasmantaṃ assajiṃ etadavoca: <a class="wp" id="wp4"></a>"kathaṃ pana, bho
assaji, samaṇo gotamo sāvake vineti, kathaṃbhāgā ca pana samaṇassa gotamassa
sāvakesu anusāsanī bahulā pavattatī"ti? "Evaṃ kho, aggivessana, bhagavā sāvake
vineti, evaṃbhāgā ca pana bhagavato sāvakesu anusāsanī bahulā pavattati:
‘rūpaṃ, bhikkhave, aniccaṃ, vedanā aniccā, saññā aniccā, sankhārā aniccā,
viññāṇaṃ aniccaṃ. Rūpaṃ, bhikkhave, anattā, vedanā anattā, saññā anattā,
sankhārā anattā, viññāṇaṃ anattā. Sabbe sankhārā aniccā, sabbe dhammā
anattā’ti. Evaṃ kho, aggivessana, bhagavā sāvake vineti, evaṃbhāgā ca pana
bhagavato sāvakesu anusāsanī bahulā pavattatī"ti. "Dussutaṃ vata, bho assaji,
assumha ye mayaṃ evaṃvādiṃ samaṇaṃ gotamaṃ assumha. Appeva nāma mayaṃ kadāci
karahaci tena bhotā gotamena saddhiṃ samāgaccheyyāma, appeva nāma siyā kocideva
kathāsallāpo, appeva nāma tasmā pāpakā diṭṭhigatā viveceyyāmā"ti.</p>

<p><span class="parno">3</span><a class="wp" id="wp5"></a>
<a class="pts1" id="pts1.229"></a>
<a id="p_9M_1202" class="ms"></a>
<a class="msdiv" id="msdiv_354"></a>
Tena kho pana samayena pañcamattāni licchavisatāni <span class="var" title="sandhāgāre (mr)" id="note375">santhāgāre</span> sannipatitāni
honti kenacideva karaṇīyena. Atha kho saccako nigaṇṭhaputto yena te licchavī
tenupasankami; upasankamitvā te licchavī etadavoca: "abhikkamantu bhonto
licchavī, abhikkamantu bhonto licchavī, ajja me samaṇena gotamena saddhiṃ
kathāsallāpo bhavissati. Sace me samaṇo gotamo tathā patiṭṭhissati <span class="var" title="yathāssa me (bj, pts1)" id="note376">yathā ca me</span>
ñātaññatarena sāvakena assajinā nāma bhikkhunā patiṭṭhitaṃ, seyyathāpi nāma
balavā puriso dīghalomikaṃ eḷakaṃ lomesu gahetvā ākaḍḍheyya parikaḍḍheyya
samparikaḍḍheyya; evamevāhaṃ samaṇaṃ gotamaṃ vādena vādaṃ ākaḍḍhissāmi
parikaḍḍhissāmi samparikaḍḍhissāmi. Seyyathāpi nāma balavā soṇḍikākammakāro
mahantaṃ soṇḍikākiḷañjaṃ gambhīre udakarahade pakkhipitvā kaṇṇe gahetvā
ākaḍḍheyya parikaḍḍheyya samparikaḍḍheyya; evamevāhaṃ samaṇaṃ gotamaṃ vādena
vādaṃ ākaḍḍhissāmi parikaḍḍhissāmi samparikaḍḍhissāmi. Seyyathāpi nāma balavā
soṇḍikādhutto <span class="var" title="thālaṃ (s1-3, mr)" id="note377">vālaṃ</span> kaṇṇe gahetvā odhuneyya niddhuneyya <span class="var" title="nicchodeyya (bj) | nippoṭheyya (s1-3, km) | nicchādeyya (pts1, mr) | nicchoṭeyya (mr)" id="note378">nipphoṭeyya</span>; evamevāhaṃ
samaṇaṃ gotamaṃ vādena vādaṃ odhunissāmi niddhunissāmi nipphoṭessāmi.
Seyyathāpi nāma kuñjaro saṭṭhihāyano gambhīraṃ pokkharaṇiṃ ogāhetvā
sāṇadhovikaṃ nāma kīḷitajātaṃ kīḷati; evamevāhaṃ samaṇaṃ gotamaṃ sāṇadhovikaṃ
maññe kīḷitajātaṃ kīḷissāmi. Abhikkamantu bhonto licchavī, abhikkamantu bhonto
licchavī, ajja me samaṇena gotamena saddhiṃ kathāsallāpo bhavissatī"ti.
<a class="wp" id="wp6"></a>Tatrekacce licchavī evamāhaṃsu: "kiṃ samaṇo gotamo saccakassa nigaṇṭhaputtassa
vādaṃ āropessati, atha kho saccako nigaṇṭhaputto samaṇassa gotamassa vādaṃ
āropessatī"ti? Ekacce licchavī evamāhaṃsu: "kiṃ so bhavamāno saccako
nigaṇṭhaputto yo bhagavato vādaṃ āropessati, atha kho bhagavā saccakassa
nigaṇṭhaputtassa vādaṃ āropessatī"ti? Atha kho saccako nigaṇṭhaputto
pañcamattehi licchavisatehi parivuto yena mahāvanaṃ kūṭāgārasālā
tenupasankami.</p>
<hr>

<p><span class="parno">4</span><a class="wp" id="wp7"></a>
<a id="p_9M_1203" class="ms"></a>
<a class="msdiv" id="msdiv_355"></a>
Tena kho pana samayena sambahulā bhikkhū abbhokāse cankamanti. Atha kho saccako
nigaṇṭhaputto yena te bhikkhū tenupasankami; upasankamitvā te bhikkhū
etadavoca: "kahaṃ nu kho, bho, etarahi so bhavaṃ gotamo viharati? Dassanakāmā
hi mayaṃ taṃ bhavantaṃ gotaman"ti. "Esa, aggivessana, bhagavā mahāvanaṃ
ajjhogāhetvā aññatarasmiṃ rukkhamūle divāvihāraṃ nisinno"ti. <a class="wp" id="wp8"></a>Atha kho saccako
nigaṇṭhaputto mahatiyā licchaviparisāya saddhiṃ mahāvanaṃ ajjhogāhetvā yena
bhagavā tenupasankami; upasankamitvā bhagavatā saddhiṃ sammodi. Sammodanīyaṃ
kathaṃ sāraṇīyaṃ vītisāretvā ekamantaṃ nisīdi. Tepi kho licchavī appekacce
bhagavantaṃ abhivādetvā ekamantaṃ nisīdiṃsu, appekacce bhagavatā saddhiṃ
sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.
Appekacce yena bhagavā tenañjaliṃ paṇāmetvā ekamantaṃ nisīdiṃsu, appekacce
bhagavato santike nāmagottaṃ sāvetvā ekamantaṃ nisīdiṃsu, appekacce tuṇhībhūtā
ekamantaṃ nisīdiṃsu.</p>

<p><span class="parno">5</span><a class="wp" id="wp9"></a>
<a class="pts1" id="pts1.230"></a>
<a id="p_9M_1204" class="ms"></a>
<a class="msdiv" id="msdiv_356"></a>
Ekamantaṃ nisinno kho saccako nigaṇṭhaputto bhagavantaṃ etadavoca:
"puccheyyāhaṃ bhavantaṃ gotamaṃ kiñcideva desaṃ, sace me bhavaṃ gotamo okāsaṃ
karoti pañhassa veyyākaraṇāyā"ti. "Puccha, aggivessana, yadākankhasī"ti.
"Kathaṃ pana bhavaṃ gotamo sāvake vineti, kathaṃbhāgā ca pana bhoto gotamassa
sāvakesu anusāsanī bahulā pavattatī"ti? "Evaṃ kho ahaṃ, aggivessana, sāvake
vinemi, evaṃbhāgā ca pana me sāvakesu anusāsanī bahulā pavattati: ‘rūpaṃ,
bhikkhave, aniccaṃ, vedanā aniccā, saññā aniccā, sankhārā aniccā, viññāṇaṃ
aniccaṃ. Rūpaṃ, bhikkhave, anattā, vedanā anattā, saññā anattā, sankhārā
anattā, viññāṇaṃ anattā. Sabbe sankhārā aniccā, sabbe dhammā anattā’ti. Evaṃ
kho ahaṃ, aggivessana, sāvake vinemi, evaṃbhāgā ca pana me sāvakesu anusāsanī
bahulā pavattatī"ti.</p>
<hr>

<p><span class="parno">6</span><a class="wp" id="wp10"></a>
<a id="p_9M_1205" class="ms"></a>
"Upamā maṃ, bho gotama, paṭibhātī"ti. "Paṭibhātu taṃ, aggivessanā"ti bhagavā
avoca.</p>

<p><span class="parno">7</span>
<a id="p_9M_1206" class="ms"></a>
"Seyyathāpi, bho gotama, ye kecime bījagāmabhūtagāmā vuddhiṃ virūḷhiṃ vepullaṃ
āpajjanti, sabbe te pathaviṃ nissāya pathaviyaṃ patiṭṭhāya. Evamete
bījagāmabhūtagāmā vuddhiṃ virūḷhiṃ vepullaṃ āpajjanti. Seyyathāpi vā pana, bho
gotama, ye kecime balakaraṇīyā kammantā karīyanti, sabbe te pathaviṃ nissāya
pathaviyaṃ patiṭṭhāya. Evamete balakaraṇīyā kammantā karīyanti. Evameva kho,
bho gotama, rūpattāyaṃ purisapuggalo rūpe patiṭṭhāya puññaṃ vā apuññaṃ vā
pasavati, vedanattāyaṃ purisapuggalo vedanāyaṃ patiṭṭhāya puññaṃ vā apuññaṃ vā
pasavati, saññattāyaṃ purisapuggalo saññāyaṃ patiṭṭhāya puññaṃ vā apuññaṃ vā
pasavati, sankhārattāyaṃ purisapuggalo sankhāresu patiṭṭhāya puññaṃ vā apuññaṃ
vā pasavati, viññāṇattāyaṃ purisapuggalo viññāṇe patiṭṭhāya puññaṃ vā apuññaṃ
vā pasavatī"ti.</p>
<hr>

<p><span class="parno">8</span><a class="wp" id="wp11"></a>
<a id="p_9M_1207" class="ms"></a>
"Nanu tvaṃ, aggivessana, evaṃ vadesi: ‘rūpaṃ me attā, vedanā me attā, saññā me
attā, sankhārā me attā, viññāṇaṃ me attā’"ti? "Ahañhi, bho gotama, evaṃ vadāmi:
‘rūpaṃ me attā, vedanā me attā, saññā me attā, sankhārā me attā, viññāṇaṃ me
attā’ti, ayañca mahatī janatā"ti.</p>

<p><span class="parno">9</span>
<a id="p_9M_1208" class="ms"></a>
"Kiñhi te, aggivessana, mahatī janatā karissati? Ingha tvaṃ, aggivessana,
sakaññeva vādaṃ nibbeṭhehī"ti. "Ahañhi, bho gotama, evaṃ vadāmi: ‘rūpaṃ me
attā, vedanā me attā, saññā me attā, sankhārā me attā, viññāṇaṃ me attā’"ti.</p>

<p><span class="parno">10</span><a class="wp" id="wp12"></a>
<a class="pts1" id="pts1.231"></a>
<a id="p_9M_1209" class="ms"></a>
<a class="msdiv" id="msdiv_357"></a>
"Tena hi, aggivessana, taññevettha paṭipucchissāmi, yathā te khameyya <span class="var" title="tathā taṃ (mr)" id="note379">tathā naṃ</span>
byākareyyāsi. Taṃ kiṃ maññasi, aggivessana, vatteyya rañño khattiyassa
muddhāvasittassa sakasmiṃ vijite vaso—ghātetāyaṃ vā ghātetuṃ, jāpetāyaṃ vā
jāpetuṃ, pabbājetāyaṃ vā pabbājetuṃ, seyyathāpi rañño pasenadissa kosalassa,
seyyathāpi vā pana rañño māgadhassa ajātasattussa vedehiputtassā"ti? "Vatteyya,
bho gotama, rañño khattiyassa muddhāvasittassa sakasmiṃ vijite vaso – 
ghātetāyaṃ vā ghātetuṃ, jāpetāyaṃ vā jāpetuṃ, pabbājetāyaṃ vā pabbājetuṃ,
seyyathāpi rañño pasenadissa kosalassa, seyyathāpi vā pana rañño māgadhassa
ajātasattussa vedehiputtassa. Imesampi hi, bho gotama, saṃghānaṃ gaṇānaṃ—
seyyathidaṃ—vajjīnaṃ mallānaṃ—vattati sakasmiṃ vijite vaso—ghātetāyaṃ vā
ghātetuṃ, jāpetāyaṃ vā jāpetuṃ, pabbājetāyaṃ vā pabbājetuṃ. Kiṃ pana rañño
khattiyassa muddhāvasittassa, seyyathāpi rañño pasenadissa kosalassa,
seyyathāpi vā pana rañño māgadhassa ajātasattussa vedehiputtassa? Vatteyya, bho
gotama, vattituñca marahatī"ti.</p>

<p><span class="parno">11</span><a class="wp" id="wp13"></a>
<a id="p_9M_1210" class="ms"></a>
"Taṃ kiṃ maññasi, aggivessana, yaṃ tvaṃ evaṃ vadesi: ‘rūpaṃ me attā’ti, vattati
te tasmiṃ rūpe vaso—evaṃ me rūpaṃ hotu, evaṃ me rūpaṃ mā ahosī"ti? Evaṃ
vutte, saccako nigaṇṭhaputto tuṇhī ahosi. Dutiyampi kho bhagavā saccakaṃ
nigaṇṭhaputtaṃ etadavoca: "taṃ kiṃ maññasi, aggivessana, yaṃ tvaṃ evaṃ vadesi:
‘rūpaṃ me attā’ti, vattati te tasmiṃ rūpe vaso—evaṃ me rūpaṃ hotu, evaṃ me
rūpaṃ mā ahosī"ti? Dutiyampi kho saccako nigaṇṭhaputto tuṇhī ahosi. Atha kho
bhagavā saccakaṃ nigaṇṭhaputtaṃ etadavoca: "byākarohi dāni, aggivessana, na
dāni te tuṇhībhāvassa kālo. Yo koci, aggivessana tathāgatena yāvatatiyaṃ
sahadhammikaṃ pañhaṃ puṭṭho na byākaroti, etthevassa sattadhā muddhā
phalatī"ti.</p>

<p><span class="parno">12</span><a class="wp" id="wp14"></a>
<a class="pts1" id="pts1.232"></a>
<a id="p_9M_1211" class="ms"></a>
Tena kho pana samayena vajirapāṇi yakkho āyasaṃ vajiraṃ ādāya ādittaṃ
sampajjalitaṃ sajotibhūtaṃ saccakassa nigaṇṭhaputtassa uparivehāsaṃ ṭhito hoti:
"sacāyaṃ saccako nigaṇṭhaputto bhagavatā yāvatatiyaṃ sahadhammikaṃ pañhaṃ
puṭṭho na byākarissati etthevassa sattadhā muddhaṃ phālessāmī"ti. Taṃ kho pana
vajirapāṇiṃ yakkhaṃ bhagavā ceva passati saccako ca nigaṇṭhaputto. Atha kho
saccako nigaṇṭhaputto bhīto saṃviggo lomahaṭṭhajāto bhagavantaṃyeva tāṇaṃ
gavesī bhagavantaṃyeva leṇaṃ gavesī bhagavantaṃyeva saraṇaṃ gavesī bhagavantaṃ
etadavoca: "pucchatu maṃ bhavaṃ gotamo, byākarissāmī"ti.</p>

<p><span class="parno">13</span><a class="wp" id="wp15"></a>
<a id="p_9M_1212" class="ms"></a>
<a class="msdiv" id="msdiv_358"></a>
"Taṃ kiṃ maññasi, aggivessana, yaṃ tvaṃ evaṃ vadesi: ‘rūpaṃ me attā’ti, vattati
te tasmiṃ rūpe vaso—evaṃ me rūpaṃ hotu, evaṃ me rūpaṃ mā ahosī"ti? "No hidaṃ,
bho gotama".</p>

<p><span class="parno">14</span><a class="wp" id="wp16"></a>
<a id="p_9M_1213" class="ms"></a>
"Manasi karohi, aggivessana; manasi karitvā kho, aggivessana, byākarohi. Na kho
te sandhiyati purimena vā pacchimaṃ pacchimena vā purimaṃ. Taṃ kiṃ maññasi,
aggivessana, yaṃ tvaṃ evaṃ vadesi: ‘vedanā me attā’ti, vattati te <span class="var" title="tāyaṃ vedanāyaṃ (bj) | tāya vedanāya (s1-3, pts1)" id="note380">tissaṃ
vedanāyaṃ</span> vaso—evaṃ me vedanā hotu, evaṃ me vedanā mā ahosī"ti? "No hidaṃ,
bho gotama".</p>

<p><span class="parno">15</span><a class="wp" id="wp17"></a>
<a id="p_9M_1214" class="ms"></a>
"Manasi karohi, aggivessana; manasi karitvā kho, aggivessana, byākarohi. Na kho
te sandhiyati purimena vā pacchimaṃ, pacchimena vā purimaṃ. Taṃ kiṃ maññasi,
aggivessana, yaṃ tvaṃ evaṃ vadesi: ‘saññā me attā’ti, vattati te tissaṃ
saññāyaṃ vaso—evaṃ me saññā hotu, evaṃ me saññā mā ahosī"ti? "No hidaṃ, bho
gotama".</p>

<p><span class="parno">16</span><a class="wp" id="wp18"></a>
<a id="p_9M_1215" class="ms"></a>
"Manasi karohi, aggivessana; manasi karitvā kho, aggivessana, byākarohi. Na kho
te sandhiyati purimena vā pacchimaṃ, pacchimena vā purimaṃ. Taṃ kiṃ maññasi,
aggivessana, yaṃ tvaṃ evaṃ vadesi: ‘sankhārā me attā’ti, vattati te tesu
sankhāresu vaso—evaṃ me sankhārā hontu, evaṃ me sankhārā mā ahesun"ti? "No
hidaṃ, bho gotama".</p>

<p><span class="parno">17</span><a class="wp" id="wp19"></a>
<a id="p_9M_1216" class="ms"></a>
"Manasi karohi, aggivessana; manasi karitvā kho, aggivessana, byākarohi. Na kho
te sandhiyati purimena vā pacchimaṃ, pacchimena vā purimaṃ. Taṃ kiṃ maññasi,
aggivessana, yaṃ tvaṃ evaṃ vadesi: ‘viññāṇaṃ me attā’ti, vattati te tasmiṃ
viññāṇe vaso—evaṃ me viññāṇaṃ hotu, evaṃ me viññāṇaṃ mā ahosī"ti? "No hidaṃ,
bho gotama".</p>

<p><span class="parno">18</span><a class="wp" id="wp20"></a>
<a class="pts1" id="pts1.233"></a>
<a id="p_9M_1217" class="ms"></a>
"Manasi karohi, aggivessana; manasi karitvā kho, aggivessana, byākarohi. Na kho
te sandhiyati purimena vā pacchimaṃ, pacchimena vā purimaṃ. Taṃ kiṃ maññasi,
aggivessana, rūpaṃ niccaṃ vā aniccaṃ vā"ti? "Aniccaṃ, bho gotama". "Yaṃ
panāniccaṃ dukkhaṃ vā taṃ sukhaṃ vā"ti? "Dukkhaṃ, bho gotama". "Yaṃ panāniccaṃ
dukkhaṃ vipariṇāmadhammaṃ, kallaṃ nu taṃ samanupassituṃ: ‘etaṃ mama,
esohamasmi, eso me attā’"ti? "No hidaṃ, bho gotama".</p>

<p><span class="parno">19</span>
<a id="p_9M_1218" class="ms"></a>
"Taṃ kiṃ maññasi, aggivessana, vedanā … pe … saññā … pe … sankhārā … pe … taṃ
kiṃ maññasi, aggivessana, viññāṇaṃ niccaṃ vā aniccaṃ vā"ti? "Aniccaṃ, bho
gotama". "Yaṃ panāniccaṃ dukkhaṃ vā taṃ sukhaṃ vā"ti? "Dukkhaṃ, bho gotama".
"Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ‘etaṃ
mama, esohamasmi, eso me attā’"ti? "No hidaṃ, bho gotama".</p>

<p><span class="parno">20</span><a class="wp" id="wp21"></a>
<a id="p_9M_1219" class="ms"></a>
"Taṃ kiṃ maññasi, aggivessana, yo nu kho dukkhaṃ allīno dukkhaṃ upagato dukkhaṃ
ajjhosito, dukkhaṃ ‘etaṃ mama, esohamasmi, eso me attā’ti samanupassati, api nu
kho so sāmaṃ vā dukkhaṃ parijāneyya, dukkhaṃ vā parikkhepetvā vihareyyā"ti?
"Kiñhi siyā, bho gotama? No hidaṃ, bho gotamā"ti.</p>

<p><span class="parno">21</span>
<a id="p_9M_1220" class="ms"></a>
"Taṃ kiṃ maññasi, aggivessana, nanu tvaṃ evaṃ sante dukkhaṃ allīno dukkhaṃ
upagato dukkhaṃ ajjhosito, dukkhaṃ: ‘etaṃ mama, esohamasmi, eso me attā’ti
samanupassasī"ti? "Kiñhi no siyā, bho gotama? Evametaṃ, bho gotamā"ti.</p>

<p><span class="parno">22</span><a class="wp" id="wp22"></a>
<a class="pts1" id="pts1.234"></a>
<a id="p_9M_1221" class="ms"></a>
<a class="msdiv" id="msdiv_359"></a>
"Seyyathāpi, aggivessana, puriso sāratthiko sāragavesī sārapariyesanaṃ caramāno
tiṇhaṃ <span class="var" title="kudhāriṃ (s1-3, km, mr)" id="note381">kuṭhāriṃ</span> ādāya vanaṃ paviseyya. So tattha passeyya mahantaṃ
kadalikkhandhaṃ ujuṃ navaṃ <span class="var" title="akukkuṭajātaṃ (s1-3, km)" id="note382">akukkukajātaṃ</span>. Tamenaṃ mūle chindeyya, mūle chetvā
agge chindeyya, agge chetvā pattavaṭṭiṃ <span class="var" title="vinibbhujjeyya (mr)" id="note383">vinibbhujeyya</span>. So tattha pattavaṭṭiṃ
vinibbhujanto pheggumpi nādhigaccheyya, kuto sāraṃ? Evameva kho tvaṃ,
aggivessana, mayā sakasmiṃ vāde samanuyuñjiyamāno samanugāhiyamāno
samanubhāsiyamāno ritto tuccho aparaddho. Bhāsitā kho pana te esā, aggivessana,
vesāliyaṃ parisati vācā: ‘nāhaṃ taṃ passāmi samaṇaṃ vā brāhmaṇaṃ vā, saṃghiṃ
gaṇiṃ gaṇācariyaṃ, api arahantaṃ sammāsambuddhaṃ paṭijānamānaṃ, yo mayā vādena
vādaṃ samāraddho na sankampeyya na sampakampeyya na sampavedheyya, yassa na
kacchehi sedā mucceyyuṃ. Thūṇaṃ cepāhaṃ acetanaṃ vādena vādaṃ samārabheyyaṃ
sāpi mayā vādena vādaṃ samāraddhā sankampeyya sampakampeyya sampavedheyya. Ko
pana vādo manussabhūtassā’ti? Tuyhaṃ kho pana, aggivessana, appekaccāni
sedaphusitāni nalāṭā muttāni, uttarāsangaṃ vinibhinditvā bhūmiyaṃ patiṭṭhitāni.
Mayhaṃ kho pana, aggivessana, natthi etarahi kāyasmiṃ sedo"ti. Iti bhagavā
<span class="var" title="tassaṃ (?)" id="note384">tasmiṃ</span> parisati suvaṇṇavaṇṇaṃ kāyaṃ vivari. Evaṃ vutte, saccako nigaṇṭhaputto
tuṇhībhūto mankubhūto pattakkhandho adhomukho pajjhāyanto appaṭibhāno nisīdi.</p>

<p><span class="parno">23</span><a class="wp" id="wp23"></a>
<a id="p_9M_1222" class="ms"></a>
<a class="msdiv" id="msdiv_360"></a>
Atha kho dummukho licchaviputto saccakaṃ nigaṇṭhaputtaṃ tuṇhībhūtaṃ mankubhūtaṃ
pattakkhandhaṃ adhomukhaṃ pajjhāyantaṃ appaṭibhānaṃ viditvā bhagavantaṃ
etadavoca: "upamā maṃ, bhagavā, paṭibhātī"ti. "Paṭibhātu taṃ, dummukhā"ti
bhagavā avoca. "Seyyathāpi, bhante, gāmassa vā nigamassa vā avidūre pokkharaṇī.
Tatrāssa kakkaṭako. Atha kho, bhante, sambahulā kumārakā vā kumārikā vā tamhā
gāmā vā nigamā vā nikkhamitvā yena sā pokkharaṇī tenupasankameyyuṃ;
upasankamitvā taṃ pokkharaṇiṃ ogāhetvā taṃ kakkaṭakaṃ udakā uddharitvā thale
patiṭṭhāpeyyuṃ. Yaññadeva hi so, bhante, kakkaṭako aḷaṃ abhininnāmeyya taṃ
tadeva te kumārakā vā kumārikā vā kaṭṭhena vā kathalena vā sañchindeyyuṃ
sambhañjeyyuṃ sampalibhañjeyyuṃ. Evañhi so, bhante, kakkaṭako sabbehi aḷehi
sañchinnehi sambhaggehi sampalibhaggehi abhabbo taṃ pokkharaṇiṃ puna otarituṃ,
seyyathāpi pubbe. Evameva kho, bhante, yāni saccakassa nigaṇṭhaputtassa
visūkāyitāni visevitāni <span class="var" title="vipphanditāni kānici kānici tāni (bj, s1-3, km, pts1)" id="note385">vipphanditāni tānipi sabbāni</span> bhagavatā sañchinnāni
sambhaggāni sampalibhaggāni; abhabbo ca dāni, bhante, saccako nigaṇṭhaputto
puna bhagavantaṃ upasankamituṃ yadidaṃ vādādhippāyo"ti. <a class="wp" id="wp24"></a>Evaṃ vutte, saccako
nigaṇṭhaputto dummukhaṃ licchaviputtaṃ etadavoca: "āgamehi tvaṃ, dummukha,<q class="open" id="note386" title=" etthantare pāṭho sī potthake">
āgamehi tvaṃ, dummukha</q>, <span class="var" title="(mukharosi tvaṃ dummukha) (bj, s1-3, km)" id="note388">()</span> na mayaṃ tayā saddhiṃ mantema, idha mayaṃ bhotā
gotamena saddhiṃ mantema.</p>
<hr>

<p><span class="parno">24</span>
<a class="pts1" id="pts1.235"></a>
<a id="p_9M_1223" class="ms"></a>
<a class="msdiv" id="msdiv_361"></a>
Tiṭṭhatesā, bho gotama, amhākañceva aññesañca puthusamaṇabrāhmaṇānaṃ vācā.
Vilāpaṃ vilapitaṃ maññe. Kittāvatā ca nu kho bhoto gotamassa sāvako sāsanakaro
hoti ovādapatikaro tiṇṇavicikiccho vigatakathankatho vesārajjappatto
aparappaccayo satthusāsane viharatī"ti? "Idha, aggivessana, mama sāvako yaṃ
kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā
sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ ‘netaṃ mama,
nesohamasmi, na meso attā’ti evametaṃ yathābhūtaṃ sammappaññāya passati; yā
kāci vedanā … pe … yā kāci saññā … pe … ye keci sankhārā … pe … yaṃ kiñci
viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ
vā hīnaṃ vā paṇītaṃ vā, yaṃ dūre santike vā, sabbaṃ viññāṇaṃ ‘netaṃ mama,
nesohamasmi, na meso attā’ti evametaṃ yathābhūtaṃ sammappaññāya passati.
Ettāvatā kho, aggivessana, mama sāvako sāsanakaro hoti ovādapatikaro
tiṇṇavicikiccho vigatakathankatho vesārajjappatto aparappaccayo satthusāsane
viharatī"ti.</p>
<hr>

<p><span class="parno">25</span><a class="wp" id="wp25"></a>
<a id="p_9M_1224" class="ms"></a>
"Kittāvatā pana, bho gotama, bhikkhu arahaṃ hoti khīṇāsavo vusitavā
katakaraṇīyo ohitabhāro anuppattasadattho parikkhīṇabhavasaṃyojano
sammadaññāvimutto"ti? "Idha, aggivessana, bhikkhu yaṃ kiñci rūpaṃ
atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ
vā paṇītaṃ vā yaṃ dūre santike vā sabbaṃ rūpaṃ ‘netaṃ mama, nesohamasmi, na
meso attā’ti evametaṃ yathābhūtaṃ sammappaññāya disvā anupādā vimutto hoti; yā
kāci vedanā … pe … yā kāci saññā … pe … ye keci sankhārā … pe … yaṃ kiñci
viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ
vā hīnaṃ vā paṇītaṃ vā yaṃ dūre santike vā sabbaṃ viññāṇaṃ ‘netaṃ mama,
nesohamasmi, na meso attā’ti evametaṃ yathābhūtaṃ sammappaññāya disvā anupādā
vimutto hoti. Ettāvatā kho, aggivessana, bhikkhu arahaṃ hoti khīṇāsavo vusitavā
katakaraṇīyo ohitabhāro anuppattasadattho parikkhīṇabhavasaṃyojano
sammadaññāvimutto. <a class="wp" id="wp26"></a>Evaṃ vimuttacitto kho, aggivessana, bhikkhu tīhi
anuttariyehi samannāgato hoti—dassanānuttariyena, paṭipadānuttariyena,
vimuttānuttariyena. Evaṃ vimuttacitto kho, aggivessana, bhikkhu tathāgataññeva
sakkaroti garuṃ karoti māneti pūjeti—buddho so bhagavā bodhāya dhammaṃ
deseti, danto so bhagavā damathāya dhammaṃ deseti, santo so bhagavā samathāya
dhammaṃ deseti, tiṇṇo so bhagavā taraṇāya dhammaṃ deseti, parinibbuto so
bhagavā parinibbānāya dhammaṃ desetī"ti.</p>

<p><span class="parno">26</span><a class="wp" id="wp27"></a>
<a class="pts1" id="pts1.236"></a>
<a id="p_9M_1225" class="ms"></a>
<a class="msdiv" id="msdiv_362"></a>
Evaṃ vutte, saccako nigaṇṭhaputto bhagavantaṃ etadavoca: "mayameva, bho gotama,
dhaṃsī, mayaṃ pagabbā, ye mayaṃ bhavantaṃ gotamaṃ vādena vādaṃ āsādetabbaṃ
amaññimha. Siyā hi, bho gotama, hatthiṃ pabhinnaṃ āsajja purisassa sotthibhāvo,
na tveva bhavantaṃ gotamaṃ āsajja siyā purisassa sotthibhāvo. Siyā hi, bho
gotama, pajjalitaṃ aggikkhandhaṃ āsajja purisassa sotthibhāvo, na tveva
bhavantaṃ gotamaṃ āsajja siyā purisassa sotthibhāvo. Siyā hi, bho gotama,
āsīvisaṃ ghoravisaṃ āsajja purisassa sotthibhāvo, na tveva bhavantaṃ gotamaṃ
āsajja siyā purisassa sotthibhāvo. Mayameva, bho gotama, dhaṃsī, mayaṃ pagabbā,
ye mayaṃ bhavantaṃ gotamaṃ vādena vādaṃ āsādetabbaṃ amaññimha. <span class="var" title="adhivāsetu ca (pts1, mr)" id="note389">Adhivāsetu</span> me
bhavaṃ gotamo svātanāya bhattaṃ saddhiṃ bhikkhusaṃghenā"ti. Adhivāsesi bhagavā
tuṇhībhāvena.</p>

<p><span class="parno">27</span><a class="wp" id="wp28"></a>
<a class="pts1" id="pts1.237"></a>
<a id="p_9M_1226" class="ms"></a>
<a class="msdiv" id="msdiv_363"></a>
Atha kho saccako nigaṇṭhaputto bhagavato adhivāsanaṃ viditvā te licchavī
āmantesi: "suṇantu me bhonto licchavī, samaṇo me gotamo nimantito svātanāya
saddhiṃ bhikkhusanghena. Tena me abhihareyyātha yamassa patirūpaṃ
maññeyyāthā"ti. <a class="wp" id="wp29"></a>Atha kho te licchavī tassā rattiyā accayena saccakassa
nigaṇṭhaputtassa pañcamattāni thālipākasatāni bhattābhihāraṃ abhihariṃsu. Atha
kho nigaṇṭhaputto sake ārāme paṇītaṃ khādanīyaṃ bhojanīyaṃ paṭiyādāpetvā
bhagavato kālaṃ ārocāpesi: "kālo, bho gotama, niṭṭhitaṃ bhattan"ti. <a class="wp" id="wp30"></a>Atha kho
bhagavā pubbaṇhasamayaṃ nivāsetvā pattacīvaramādāya yena saccakassa
nigaṇṭhaputtassa ārāmo tenupasankami; upasankamitvā paññatte āsane nisīdi
saddhiṃ bhikkhusanghena. Atha kho saccako nigaṇṭhaputto buddhappamukhaṃ
bhikkhusanghaṃ paṇītena khādanīyena bhojanīyena sahatthā santappesi
sampavāresi. Atha kho saccako nigaṇṭhaputto bhagavantaṃ bhuttāviṃ
onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. Ekamantaṃ
nisinno kho saccako nigaṇṭhaputto bhagavantaṃ etadavoca: "yamidaṃ, bho gotama,
dāne puññañca puññamahī ca taṃ dāyakānaṃ sukhāya hotū"ti. "Yaṃ kho,
aggivessana, tādisaṃ dakkhiṇeyyaṃ āgamma avītarāgaṃ avītadosaṃ avītamohaṃ, taṃ
dāyakānaṃ bhavissati. Yaṃ kho, aggivessana, mādisaṃ dakkhiṇeyyaṃ āgamma
vītarāgaṃ vītadosaṃ vītamohaṃ, taṃ tuyhaṃ bhavissatī"ti.</p>
<p class="endsection">Cūḷasaccakasuttaṃ niṭṭhitaṃ pañcamaṃ.</p>
</div>
</section>
<div id="nextprev"><a id="previous-sutta" href="./mn34.html"></a><a id="next-sutta" href="./mn36.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN35: Cūḷasaccaka Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
