<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 103</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN103: Kintisutta - What Do You Think About Me?</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_11M_72" class="ms"></a>
<a class="msdiv" id="msdiv_34"></a>
<span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="kusinārāyaṃ (bj, s1-3, pts1)" id="note42">pisinārāyaṃ</span> viharati baliharaṇe vanasaṇḍe. Tatra kho
bhagavā bhikkhū āmantesi: "bhikkhavo"ti. "Bhadante"ti te bhikkhū bhagavato
paccassosuṃ. Bhagavā etadavoca: <a class="wp" id="wp2"></a>"kinti vo, bhikkhave, mayi hoti: ‘cīvarahetu vā
samaṇo gotamo dhammaṃ deseti, piṇḍapātahetu vā samaṇo gotamo dhammaṃ deseti,
senāsanahetu vā samaṇo gotamo dhammaṃ deseti, itibhavābhavahetu vā samaṇo
gotamo dhammaṃ desetī’"ti? "Na kho no, bhante, bhagavati evaṃ hoti: ‘cīvarahetu
vā samaṇo gotamo dhammaṃ deseti, piṇḍapātahetu vā samaṇo gotamo dhammaṃ deseti,
senāsanahetu vā samaṇo gotamo dhammaṃ deseti, itibhavābhavahetu vā samaṇo
gotamo dhammaṃ desetī’"ti.</p>

<p><span class="parno">2</span>
<a id="p_11M_73" class="ms"></a>
"Na ca kira vo, bhikkhave, mayi evaṃ hoti: ‘cīvarahetu vā samaṇo gotamo dhammaṃ
deseti … pe … itibhavābhavahetu vā samaṇo gotamo dhammaṃ desetī’ti; <span class="var" title="atha kinti vo (pts1) | atha kiñcarahi vo (mr)" id="note43">atha kinti
carahi vo</span>, bhikkhave, mayi hotī"ti? "Evaṃ kho no, bhante, bhagavati hoti:
‘anukampako bhagavā hitesī; anukampaṃ upādāya dhammaṃ desetī’"ti. "Evañca kira
vo, bhikkhave, mayi hoti: ‘anukampako bhagavā hitesī; anukampaṃ upādāya dhammaṃ
desetī’ti.</p>

<p><span class="parno">3</span><a class="wp" id="wp3"></a>
<a class="pts1" id="pts2.239"></a>
<a id="p_11M_74" class="ms"></a>
<a class="msdiv" id="msdiv_35"></a>
Tasmātiha, bhikkhave, ye <span class="var" title="ye te (mr)" id="note44">vo</span> mayā dhammā abhiññā desitā, seyyathidaṃ—cattāro
satipaṭṭhānā cattāro sammappadhānā cattāro iddhipādā pañcindriyāni pañca balāni
satta bojjhangā ariyo aṭṭhangiko maggo, tattha sabbeheva samaggehi
sammodamānehi avivadamānehi sikkhitabbaṃ. <a class="wp" id="wp4"></a>Tesañca vo, bhikkhave, samaggānaṃ
sammodamānānaṃ avivadamānānaṃ sikkhataṃ <span class="var" title="tattha siyuṃ (bj) | siyā (s1) | siyuṃ (s2, s3, km)" id="note45">siyaṃsu</span> dve bhikkhū abhidhamme
nānāvādā. <a class="wp" id="wp5"></a>Tatra ce tumhākaṃ evamassa: ‘imesaṃ kho āyasmantānaṃ atthato ceva
nānaṃ byañjanato ca nānan’ti, tattha yaṃ bhikkhuṃ <span class="var" title="subbacataraṃ (mr)" id="note46">suvacataraṃ</span> maññeyyātha so
upasankamitvā evamassa vacanīyo: ‘āyasmantānaṃ kho atthato ceva nānaṃ,
byañjanato ca nānaṃ. <span class="var" title="tadimināpetaṃ (s2, s3, km)" id="note47">Tadamināpetaṃ</span> āyasmanto jānātha—yathā atthato ceva
nānaṃ, byañjanato ca nānaṃ. Māyasmanto vivādaṃ āpajjitthā’ti. Athāparesaṃ
ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so
upasankamitvā evamassa vacanīyo: ‘āyasmantānaṃ kho atthato ceva nānaṃ,
byañjanato ca nānaṃ. Tadamināpetaṃ āyasmanto jānātha—yathā atthato ceva
nānaṃ, byañjanato ca nānaṃ. Māyasmanto vivādaṃ āpajjitthā’ti<q class="open" id="note48" title=" iti duggahitaṃ duggahitato dhāretabbaṃ, duggahitaṃ duggahitato dhāretvā (syā1-3, kaṃ), iti duggahītaṃ duggahītato dhāretabbaṃ dugghītaṃ duggahītato dhāretvā (pā1) anantaravārattaye pana idaṃ pāṭhanānattaṃ">. Iti duggahitaṃ
duggahitato dhāretabbaṃ, suggahitaṃ suggahitato dhāretabbaṃ. Duggahitaṃ
duggahitato dhāretvā suggahitaṃ suggahitato dhāretvā</q> yo dhammo yo vinayo so
bhāsitabbo.</p>

<p><span class="parno">4</span><a class="wp" id="wp6"></a>
<a class="pts1" id="pts2.240"></a>
<a id="p_11M_75" class="ms"></a>
<a class="msdiv" id="msdiv_36"></a>
Tatra ce tumhākaṃ evamassa: ‘imesaṃ kho āyasmantānaṃ atthato hi kho nānaṃ,
byañjanato sametī’ti, tattha yaṃ bhikkhuṃ suvacataraṃ maññeyyātha so
upasankamitvā evamassa vacanīyo: ‘āyasmantānaṃ kho atthato hi nānaṃ, byañjanato
sameti. Tadamināpetaṃ āyasmanto jānātha—yathā atthato hi kho nānaṃ,
byañjanato sameti. Māyasmanto vivādaṃ āpajjitthā’ti. Athāparesaṃ
ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so
upasankamitvā evamassa vacanīyo: ‘āyasmantānaṃ kho atthato hi kho nānaṃ,
byañjanato sameti. Tadamināpetaṃ āyasmanto jānātha—yathā atthato hi kho
nānaṃ, byañjanato sameti. Māyasmanto vivādaṃ āpajjitthā’ti. Iti duggahitaṃ
duggahitato dhāretabbaṃ, suggahitaṃ suggahitato dhāretabbaṃ. Duggahitaṃ
duggahitato dhāretvā suggahitaṃ suggahitato dhāretvā yo dhammo yo vinayo so
bhāsitabbo.</p>

<p><span class="parno">5</span><a class="wp" id="wp7"></a>
<a id="p_11M_76" class="ms"></a>
<a class="msdiv" id="msdiv_37"></a>
Tatra ce tumhākaṃ evamassa: ‘imesaṃ kho āyasmantānaṃ atthato hi kho sameti,
byañjanato nānan’ti, tattha yaṃ bhikkhuṃ suvacataraṃ maññeyyātha so
upasankamitvā evamassa vacanīyo: ‘āyasmantānaṃ kho atthato hi sameti,
byañjanato nānaṃ. Tadamināpetaṃ āyasmanto jānātha—yathā atthato hi kho
sameti, byañjanato nānaṃ. Appamattakaṃ kho panetaṃ yadidaṃ—byañjanaṃ.
Māyasmanto appamattake vivādaṃ āpajjitthā’ti. Athāparesaṃ ekatopakkhikānaṃ
bhikkhūnaṃ yaṃ bhikkhuṃ suvacataraṃ maññeyyātha so upasankamitvā evamassa
vacanīyo: ‘āyasmantānaṃ kho atthato hi sameti, byañjanato nānaṃ. Tadamināpetaṃ
āyasmanto jānātha—yathā atthato hi kho sameti, byañjanato nānaṃ. Appamattakaṃ
kho panetaṃ yadidaṃ—byañjanaṃ. Māyasmanto appamattake vivādaṃ āpajjitthā’ti.
Iti suggahitaṃ suggahitato dhāretabbaṃ, duggahitaṃ duggahitato dhāretabbaṃ.
Suggahitaṃ suggahitato dhāretvā duggahitaṃ duggahitato dhāretvā yo dhammo yo
vinayo so bhāsitabbo.</p>

<p><span class="parno">6</span><a class="wp" id="wp8"></a>
<a class="pts1" id="pts2.241"></a>
<a id="p_11M_77" class="ms"></a>
<a class="msdiv" id="msdiv_38"></a>
Tatra ce tumhākaṃ evamassa: ‘imesaṃ kho āyasmantānaṃ atthato ceva sameti
byañjanato ca sametī’ti, tattha yaṃ bhikkhuṃ suvacataraṃ maññeyyātha so
upasankamitvā evamassa vacanīyo: ‘āyasmantānaṃ kho atthato ceva sameti,
byañjanato ca sameti. Tadamināpetaṃ āyasmanto jānātha—yathā atthato ceva
sameti byañjanato ca sameti. Māyasmanto vivādaṃ āpajjitthā’ti. Athāparesaṃ
ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha so
upasankamitvā evamassa vacanīyo: ‘āyasmantānaṃ kho atthato ceva sameti
byañjanato ca sameti. Tadamināpetaṃ āyasmanto jānātha—yathā atthato ceva
sameti byañjanato ca sameti. Māyasmanto vivādaṃ āpajjitthā’ti. Iti suggahitaṃ
suggahitato dhāretabbaṃ. Suggahitaṃ suggahitato dhāretvā yo dhammo yo vinayo so
bhāsitabbo.</p>

<p><span class="parno">7</span><a class="wp" id="wp9"></a>
<a id="p_11M_78" class="ms"></a>
<a class="msdiv" id="msdiv_39"></a>
Tesañca vo, bhikkhave, samaggānaṃ sammodamānānaṃ avivadamānānaṃ sikkhataṃ siyā
aññatarassa bhikkhuno āpatti siyā vītikkamo, <a class="wp" id="wp10"></a>tatra, bhikkhave, na codanāya
<span class="var" title="coditabbaṃ (s1-3, km, mr) | turitabbaṃ (?)" id="note50">taritabbaṃ</span>. Puggalo upaparikkhitabbo: ‘iti mayhañca avihesā bhavissati parassa
ca puggalassa anupaghāto, paro hi puggalo akkodhano anupanāhī adaḷhadiṭṭhī
suppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale
patiṭṭhāpetun’ti. Sace, bhikkhave, evamassa, kallaṃ vacanāya.</p>

<p><span class="parno">8</span><a class="wp" id="wp11"></a>
<a id="p_11M_79" class="ms"></a>
Sace pana, bhikkhave, evamassa: ‘mayhaṃ kho avihesā bhavissati parassa ca
puggalassa upaghāto, paro hi puggalo kodhano upanāhī adaḷhadiṭṭhī
suppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale
patiṭṭhāpetuṃ. <span class="var" title="yadidaṃ mayhañca vihesā bhavissati parassa ca (mr)" id="note51">Appamattakaṃ kho panetaṃ yadidaṃ—parassa</span> puggalassa upaghāto.
Atha kho etadeva bahutaraṃ—svāhaṃ sakkomi etaṃ puggalaṃ akusalā vuṭṭhāpetvā
kusale patiṭṭhāpetun’ti. Sace, bhikkhave, evamassa, kallaṃ vacanāya.</p>

<p><span class="parno">9</span><a class="wp" id="wp12"></a>
<a id="p_11M_80" class="ms"></a>
Sace pana, bhikkhave, evamassa: ‘mayhaṃ kho vihesā bhavissati parassa ca
puggalassa anupaghāto. Paro hi puggalo akkodhano anupanāhī daḷhadiṭṭhī
duppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale
patiṭṭhāpetuṃ. <span class="var" title="mayhañca vihesā bhavissati parassa ca puggalassa upaghāto (mr)" id="note52">Appamattakaṃ kho panetaṃ yadidaṃ—mayhaṃ vihesā</span>. Atha kho
etadeva bahutaraṃ—svāhaṃ sakkomi etaṃ puggalaṃ akusalā vuṭṭhāpetvā kusale
patiṭṭhāpetun’ti. Sace, bhikkhave, evamassa, kallaṃ vacanāya.</p>

<p><span class="parno">10</span><a class="wp" id="wp13"></a>
<a class="pts1" id="pts2.242"></a>
<a id="p_11M_81" class="ms"></a>
Sace pana, bhikkhave, evamassa: ‘mayhañca kho vihesā bhavissati parassa ca
puggalassa upaghāto. Paro hi puggalo kodhano upanāhī daḷhadiṭṭhī
duppaṭinissaggī, sakkomi cāhaṃ etaṃ puggalaṃ akusalā vuṭṭhāpetvā kusale
patiṭṭhāpetuṃ. Appamattakaṃ kho panetaṃ yadidaṃ—mayhañca vihesā bhavissati
parassa ca puggalassa upaghāto. Atha kho etadeva bahutaraṃ—svāhaṃ sakkomi
etaṃ puggalaṃ akusalā vuṭṭhāpetvā kusale patiṭṭhāpetun’ti. Sace, bhikkhave,
evamassa, kallaṃ vacanāya.</p>

<p><span class="parno">11</span><a class="wp" id="wp14"></a>
<a id="p_11M_82" class="ms"></a>
Sace pana, bhikkhave, evamassa: ‘mayhañca kho vihesā bhavissati parassa ca
puggalassa upaghāto. Paro hi puggalo kodhano upanāhī daḷhadiṭṭhī
duppaṭinissaggī, na cāhaṃ sakkomi etaṃ puggalaṃ akusalā vuṭṭhāpetvā kusale
patiṭṭhāpetun’ti. Evarūpe, bhikkhave, puggale upekkhā nātimaññitabbā.</p>

<p><span class="parno">12</span><a class="wp" id="wp15"></a>
<a id="p_11M_83" class="ms"></a>
<a class="msdiv" id="msdiv_40"></a>
Tesañca vo, bhikkhave, samaggānaṃ sammodamānānaṃ avivadamānānaṃ sikkhataṃ
aññamaññassa <span class="var" title="vacīsaṃsāro (bj) | vacīsankhāro (si, s1-3, pts1)" id="note53">vacīsaṃhāro</span> uppajjeyya <span class="var" title="diṭṭhipalāso (bj, mr)" id="note54">diṭṭhipaḷāso</span> cetaso āghāto appaccayo
anabhiraddhi. Tattha ekatopakkhikānaṃ bhikkhūnaṃ yaṃ bhikkhuṃ suvacataraṃ
maññeyyātha so upasankamitvā evamassa vacanīyo: ‘yaṃ no, āvuso, amhākaṃ
samaggānaṃ sammodamānānaṃ avivadamānānaṃ sikkhataṃ aññamaññassa vacīsaṃhāro
uppanno diṭṭhipaḷāso cetaso āghāto appaccayo anabhiraddhi, taṃ jānamāno <span class="var" title="samāno (bj, mr)" id="note55">samaṇo</span>
garaheyyā’ti. Sammā byākaramāno, bhikkhave, bhikkhu evaṃ byākareyya: ‘yaṃ no,
āvuso, amhākaṃ samaggānaṃ sammodamānānaṃ avivadamānānaṃ sikkhataṃ aññamaññassa
vacīsaṃhāro uppanno diṭṭhipaḷāso cetaso āghāto appaccayo anabhiraddhi, taṃ
jānamāno samaṇo garaheyyāti. Etaṃ panāvuso, dhammaṃ appahāya nibbānaṃ
sacchikareyyā’ti. Sammā byākaramāno, bhikkhave, bhikkhu evaṃ byākareyya: ‘etaṃ,
āvuso, dhammaṃ appahāya na nibbānaṃ sacchikareyyā’ti.</p>

<p><span class="parno">13</span><a class="wp" id="wp16"></a>
<a class="pts1" id="pts2.243"></a>
<a id="p_11M_84" class="ms"></a>
Athāparesaṃ ekatopakkhikānaṃ bhikkhūnaṃ yaṃ bhikkhuṃ suvacataraṃ maññeyyātha,
so upasankamitvā evamassa vacanīyo: ‘yaṃ no, āvuso, amhākaṃ samaggānaṃ
sammodamānānaṃ avivadamānānaṃ sikkhataṃ aññamaññassa vacīsaṃhāro uppanno
diṭṭhipaḷāso cetaso āghāto appaccayo anabhiraddhi, taṃ jānamāno samaṇo
garaheyyā’ti. Sammā byākaramāno, bhikkhave, bhikkhu evaṃ byākareyya: ‘yaṃ no,
āvuso, amhākaṃ samaggānaṃ sammodamānānaṃ avivadamānānaṃ sikkhataṃ aññamaññassa
vacīsaṃhāro uppanno diṭṭhipaḷāso cetaso āghāto appaccayo anabhiraddhi taṃ
jānamāno samaṇo garaheyyāti. Etaṃ panāvuso, dhammaṃ appahāya nibbānaṃ
sacchikareyyā’ti. Sammā byākaramāno, bhikkhave, bhikkhu evaṃ byākareyya: ‘etaṃ
kho, āvuso, dhammaṃ appahāya na nibbānaṃ sacchikareyyā’ti.</p>

<p><span class="parno">14</span><a class="wp" id="wp17"></a>
<a id="p_11M_85" class="ms"></a>
Tañce, bhikkhave, bhikkhuṃ pare evaṃ puccheyyuṃ: ‘āyasmatā no ete bhikkhū
akusalā vuṭṭhāpetvā kusale patiṭṭhāpitā’ti? Sammā byākaramāno, bhikkhave,
bhikkhu evaṃ byākareyya: ‘idhāhaṃ, āvuso, yena bhagavā tenupasankamiṃ, tassa me
bhagavā dhammaṃ desesi, tāhaṃ dhammaṃ sutvā tesaṃ bhikkhūnaṃ abhāsiṃ. Taṃ te
bhikkhū dhammaṃ sutvā akusalā vuṭṭhahiṃsu, kusale patiṭṭhahiṃsū’ti. Evaṃ
byākaramāno kho, bhikkhave, bhikkhu na ceva attānaṃ ukkaṃseti, na paraṃ
vambheti, dhammassa cānudhammaṃ byākaroti, na ca koci sahadhammiko vādānuvādo
gārayhaṃ ṭhānaṃ āgacchatī"ti.</p>

<p><span class="parno">15</span>
<a id="p_11M_86" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Kintisuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn102.html"></a><a id="next-sutta" href="./mn104.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN103: Kintisutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
