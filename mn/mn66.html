<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 66</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN66: Laṭukikopamasutta - The Simile of the Quail</h2>
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.448"></a>
<a id="p_10M_401" class="ms"></a>
<a class="msdiv" id="msdiv_148"></a>
<span class="evam">Evaṃ me sutaṃ—​</span>   ekaṃ samayaṃ bhagavā anguttarāpesu viharati āpaṇaṃ nāma anguttarāpānaṃ
nigamo. <a class="wp" id="wp2"></a>Atha kho bhagavā pubbaṇhasamayaṃ nivāsetvā pattacīvaramādāya āpaṇaṃ
piṇḍāya pāvisi. Āpaṇe piṇḍāya caritvā pacchābhattaṃ piṇḍapātapaṭikkanto
yenaññataro vanasaṇḍo tenupasankami divāvihārāya. Taṃ vanasaṇḍaṃ ajjhogāhetvā
aññatarasmiṃ rukkhamūle divāvihāraṃ nisīdi. <a class="wp" id="wp3"></a>Āyasmāpi kho udāyī pubbaṇhasamayaṃ
nivāsetvā pattacīvaramādāya āpaṇaṃ piṇḍāya pāvisi. Āpaṇe piṇḍāya caritvā
pacchābhattaṃ piṇḍapātapaṭikkanto yena so vanasaṇḍo tenupasankami divāvihārāya.
Taṃ vanasaṇḍaṃ ajjhogāhetvā aññatarasmiṃ rukkhamūle divāvihāraṃ nisīdi. <a class="wp" id="wp4"></a>Atha
kho āyasmato udāyissa rahogatassa paṭisallīnassa evaṃ cetaso parivitakko
udapādi: "<span class="var" title="bahunnaṃ (bj, s1-3, km, pts1)" id="note174">bahūnaṃ</span> vata no bhagavā dukkhadhammānaṃ apahattā, bahūnaṃ vata no
bhagavā sukhadhammānaṃ upahattā; bahūnaṃ vata no bhagavā akusalānaṃ dhammānaṃ
apahattā, bahūnaṃ vata no bhagavā kusalānaṃ dhammānaṃ upahattā"ti. <a class="wp" id="wp5"></a>Atha kho
āyasmā udāyī sāyanhasamayaṃ paṭisallānā vuṭṭhito yena bhagavā tenupasankami;
upasankamitvā bhagavantaṃ abhivādetvā ekamantaṃ nisīdi.</p>

<p><span class="parno">2</span><a class="wp" id="wp6"></a>
<a class="pts1" id="pts1.449"></a>
<a id="p_10M_402" class="ms"></a>
<a class="msdiv" id="msdiv_149"></a>
Ekamantaṃ nisinno kho āyasmā udāyī bhagavantaṃ etadavoca: "idha mayhaṃ, bhante,
rahogatassa paṭisallīnassa evaṃ cetaso parivitakko udapādi: ‘bahūnaṃ vata no
bhagavā dukkhadhammānaṃ apahattā, bahūnaṃ vata no bhagavā sukhadhammānaṃ
upahattā; bahūnaṃ vata no bhagavā akusalānaṃ dhammānaṃ apahattā, bahūnaṃ vata
no bhagavā kusalānaṃ dhammānaṃ upahattā’ti. Mayañhi, bhante, pubbe sāyañceva
bhuñjāma pāto ca divā ca vikāle. Ahu kho so, bhante, samayo yaṃ bhagavā bhikkhū
āmantesi: ‘ingha tumhe, bhikkhave, etaṃ divāvikālabhojanaṃ pajahathā’ti. Tassa
mayhaṃ, bhante, ahudeva aññathattaṃ, <span class="var" title="ahu (bj, pts1)" id="note175">ahudeva</span> domanassaṃ: ‘yampi no saddhā
gahapatikā divā vikāle paṇītaṃ khādanīyaṃ bhojanīyaṃ denti tassapi no bhagavā
pahānamāha, tassapi no sugato paṭinissaggamāhā’ti. Te mayaṃ, bhante, bhagavati
pemañca gāravañca hiriñca ottappañca sampassamānā evaṃ taṃ divāvikālabhojanaṃ
pajahimhā. Te mayaṃ, bhante, sāyañceva bhuñjāma pāto ca. Ahu kho so, bhante,
samayo yaṃ bhagavā bhikkhū āmantesi: ‘ingha tumhe, bhikkhave, etaṃ
rattiṃvikālabhojanaṃ pajahathā’ti. Tassa mayhaṃ, bhante, ahudeva aññathattaṃ
ahudeva domanassaṃ: ‘yampi no imesaṃ dvinnaṃ bhattānaṃ paṇītasankhātataraṃ
tassapi no bhagavā pahānamāha, tassapi no sugato paṭinissaggamāhā’ti.
Bhūtapubbaṃ, bhante, aññataro puriso divā sūpeyyaṃ labhitvā evamāha: ‘handa ca
imaṃ nikkhipatha, sāyaṃ sabbeva samaggā bhuñjissāmā’ti. Yā kāci, bhante,
sankhatiyo sabbā tā rattiṃ, appā divā. Te mayaṃ, bhante, bhagavati pemañca
gāravañca hiriñca ottappañca sampassamānā evaṃ taṃ rattiṃvikālabhojanaṃ
pajahimhā. Bhūtapubbaṃ, bhante, bhikkhū rattandhakāratimisāyaṃ piṇḍāya carantā
candanikampi pavisanti, oligallepi papatanti, <span class="var" title="kaṇṭakavaṭṭampi (bj, pts1) | kaṇikavāṭampi (si, mr) | kaṇṭakarājimpi (s1-3, km)" id="note176">kaṇṭakāvāṭampi</span> ārohanti, suttampi
gāviṃ ārohanti, māṇavehipi samāgacchanti katakammehipi akatakammehipi,
mātugāmopi <span class="var" title="tena (mr)" id="note177">te</span> asaddhammena nimanteti. Bhūtapubbāhaṃ, bhante,
rattandhakāratimisāyaṃ piṇḍāya carāmi. Addasā kho maṃ, bhante, aññatarā itthī
vijjantarikāya bhājanaṃ dhovantī. Disvā maṃ bhītā vissaramakāsi: ‘<span class="var" title="abbhuṃ me (bj, pts1) | abbhumme (s1-3)" id="note178">abhumme</span>
pisāco vata man’ti. Evaṃ vutte, ahaṃ, bhante, taṃ itthiṃ etadavocaṃ: ‘nāhaṃ,
bhagini, pisāco; bhikkhu piṇḍāya ṭhito’ti. ‘<span class="var" title="ṭhitoti. bhikkhussa ātu māri bhikkhussa mātu māri (s1-3, pts1) | ṭhito'ti. bhikkhussa ātumātumārī (mr)" id="note179">Bhikkhussa ātumārī, bhikkhussa
mātumārī</span>. Varaṃ te, bhikkhu, tiṇhena govikantanena kucchi parikanto, <span class="var" title="na tveva yā (bj, pts1) | na tveva yaṃ (s1-3)" id="note180">na tveva
varaṃ yaṃ</span> rattandhakāratimisāyaṃ kucchihetu piṇḍāya <span class="var" title="carasāti (si, pts1)" id="note181">carasī’ti</span>. Tassa mayhaṃ,
bhante, tadanussarato evaṃ hoti: ‘bahūnaṃ vata no bhagavā dukkhadhammānaṃ
apahattā, bahūnaṃ vata no bhagavā sukhadhammānaṃ upahattā; bahūnaṃ vata no
bhagavā akusalānaṃ dhammānaṃ apahattā, bahūnaṃ vata no bhagavā kusalānaṃ
dhammānaṃ upahattā’"ti.</p>

<p><span class="parno">3</span><a class="wp" id="wp7"></a>
<a id="p_10M_403" class="ms"></a>
<a class="msdiv" id="msdiv_150"></a>
"Evameva panudāyi, idhekacce moghapurisā ‘idaṃ pajahathā’ti mayā vuccamānā te
evamāhaṃsu: ‘kiṃ panimassa appamattakassa oramattakassa adhisallikhatevāyaṃ
samaṇo’ti. Te tañceva nappajahanti, mayi ca appaccayaṃ upaṭṭhāpenti. Ye ca
bhikkhū sikkhākāmā tesaṃ taṃ, udāyi, hoti balavaṃ bandhanaṃ, daḷhaṃ bandhanaṃ,
thiraṃ bandhanaṃ, apūtikaṃ bandhanaṃ, thūlo, kalingaro—<a class="wp" id="wp8"></a>seyyathāpi, udāyi,
laṭukikā sakuṇikā pūtilatāya bandhanena baddhā tattheva vadhaṃ vā bandhaṃ vā
maraṇaṃ vā āgameti. Yo nu kho, udāyi, evaṃ vadeyya: ‘yena sā laṭukikā sakuṇikā
pūtilatāya bandhanena baddhā tattheva vadhaṃ vā bandhaṃ vā maraṇaṃ vā āgameti,
tañhi tassā abalaṃ bandhanaṃ, dubbalaṃ bandhanaṃ, pūtikaṃ bandhanaṃ, asārakaṃ
bandhanan’ti; sammā nu kho so, udāyi, vadamāno vadeyyā"ti?</p>

<p><span class="parno">4</span>
<a id="p_10M_404" class="ms"></a>
"No hetaṃ, bhante. Yena sā, bhante, laṭukikā sakuṇikā pūtilatāya bandhanena
baddhā tattheva vadhaṃ vā bandhaṃ vā maraṇaṃ vā āgameti, tañhi tassā balavaṃ
bandhanaṃ, daḷhaṃ bandhanaṃ, thiraṃ bandhanaṃ apūtikaṃ bandhanaṃ, thūlo,
kalingaro"ti.</p>

<p><span class="parno">5</span>
<a id="p_10M_405" class="ms"></a>
"Evameva kho, udāyi, idhekacce moghapurisā ‘idaṃ pajahathā’ti mayā vuccamānā te
evamāhaṃsu: ‘kiṃ panimassa appamattakassa oramattakassa adhisallikhatevāyaṃ
samaṇo’ti? Te tañceva nappajahanti, mayi ca appaccayaṃ upaṭṭhāpenti. Ye ca
bhikkhū sikkhākāmā tesaṃ taṃ, udāyi, hoti balavaṃ bandhanaṃ, daḷhaṃ bandhanaṃ,
thiraṃ bandhanaṃ, apūtikaṃ bandhanaṃ, thūlo, kalingaro.</p>

<p><span class="parno">6</span><a class="wp" id="wp9"></a>
<a class="pts1" id="pts1.450"></a>
<a id="p_10M_406" class="ms"></a>
<a class="msdiv" id="msdiv_151"></a>
Idha panudāyi, ekacce kulaputtā ‘idaṃ pajahathā’ti mayā vuccamānā te
evamāhaṃsu: ‘kiṃ panimassa appamattakassa oramattakassa pahātabbassa yassa no
bhagavā pahānamāha, yassa no sugato paṭinissaggamāhā’ti? Te tañceva pajahanti,
mayi ca na appaccayaṃ upaṭṭhāpenti. Ye ca bhikkhū sikkhākāmā te taṃ pahāya
appossukkā pannalomā <span class="var" title="paradavuttā (bj, s1-3, km, pts1)" id="note182">paradattavuttā</span> migabhūtena cetasā viharanti. Tesaṃ taṃ,
udāyi, hoti abalaṃ bandhanaṃ, dubbalaṃ bandhanaṃ, pūtikaṃ bandhanaṃ, asārakaṃ
bandhanaṃ—<a class="wp" id="wp10"></a>seyyathāpi, udāyi, rañño nāgo īsādanto urūḷhavā abhijāto
sangāmāvacaro daḷhehi varattehi bandhanehi baddho īsakaṃyeva kāyaṃ sannāmetvā
tāni bandhanāni saṃchinditvā sampadāletvā yena kāmaṃ pakkamati. Yo nu kho,
udāyi, evaṃ vadeyya: ‘yehi so rañño nāgo īsādanto urūḷhavā abhijāto
sangāmāvacaro daḷhehi varattehi bandhanehi baddho īsakaṃyeva kāyaṃ sannāmetvā
tāni bandhanāni saṃchinditvā sampadāletvā yena kāmaṃ pakkamati, tañhi tassa
balavaṃ bandhanaṃ, daḷhaṃ bandhanaṃ, thiraṃ bandhanaṃ, apūtikaṃ bandhanaṃ,
thūlo, kalingaro’ti; sammā nu kho so, udāyi, vadamāno vadeyyā"ti?</p>

<p><span class="parno">7</span>
<a id="p_10M_407" class="ms"></a>
"No hetaṃ, bhante. Yehi so, bhante, rañño nāgo īsādanto urūḷhavā abhijāto
sangāmāvacaro daḷhehi varattehi bandhanehi baddho īsakaṃyeva kāyaṃ sannāmetvā
tāni bandhanāni saṃchinditvā sampadāletvā yena kāmaṃ pakkamati, tañhi tassa
abalaṃ bandhanaṃ … pe … asārakaṃ bandhanan"ti.</p>

<p><span class="parno">8</span>
<a id="p_10M_408" class="ms"></a>
"Evameva kho, udāyi, idhekacce kulaputtā ‘idaṃ pajahathā’ti mayā vuccamānā te
evamāhaṃsu: ‘kiṃ panimassa appamattakassa oramattakassa pahātabbassa yassa no
bhagavā pahānamāha, yassa no sugato paṭinissaggamāhā’ti? Te tañceva pajahanti,
mayi ca na appaccayaṃ upaṭṭhāpenti. Ye ca bhikkhū sikkhākāmā te taṃ pahāya
appossukkā pannalomā paradattavuttā migabhūtena cetasā viharanti. Tesaṃ taṃ,
udāyi, hoti abalaṃ bandhanaṃ, dubbalaṃ bandhanaṃ, pūtikaṃ bandhanaṃ, asārakaṃ
bandhanaṃ.</p>

<p><span class="parno">9</span><a class="wp" id="wp11"></a>
<a class="pts1" id="pts1.451"></a>
<a id="p_10M_409" class="ms"></a>
<a class="msdiv" id="msdiv_152"></a>
Seyyathāpi, udāyi, puriso daliddo assako anāḷhiyo; tassassa ekaṃ agārakaṃ
oluggaviluggaṃ <span class="var" title="kākātiḍāyiṃ (?)" id="note183">kākātidāyiṃ</span> naparamarūpaṃ, ekā <span class="var" title="kaḷopikā (s1-3, mr)" id="note184">khaṭopikā</span> oluggaviluggā
naparamarūpā, ekissā kumbhiyā dhaññasamavāpakaṃ naparamarūpaṃ, ekā jāyikā
naparamarūpā. So ārāmagataṃ bhikkhuṃ passeyya sudhotahatthapādaṃ manuññaṃ
bhojanaṃ bhuttāviṃ sītāya chāyāya nisinnaṃ adhicitte yuttaṃ. Tassa evamassa:
‘sukhaṃ vata bho sāmaññaṃ, ārogyaṃ vata bho sāmaññaṃ. So <span class="var" title="so vatassa (si, mr)" id="note185">vatassaṃ</span> yohaṃ
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajeyyan’ti. So na sakkuṇeyya ekaṃ agārakaṃ oluggaviluggaṃ kākātidāyiṃ
naparamarūpaṃ pahāya, ekaṃ khaṭopikaṃ oluggaviluggaṃ naparamarūpaṃ pahāya,
ekissā kumbhiyā dhaññasamavāpakaṃ naparamarūpaṃ pahāya, ekaṃ jāyikaṃ
naparamarūpaṃ pahāya kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbajituṃ. Yo nu kho, udāyi, evaṃ vadeyya: ‘yehi so puriso
bandhanehi baddho na sakkoti ekaṃ agārakaṃ oluggaviluggaṃ kākātidāyiṃ
naparamarūpaṃ pahāya, ekaṃ khaṭopikaṃ oluggaviluggaṃ naparamarūpaṃ pahāya,
ekissā kumbhiyā dhaññasamavāpakaṃ naparamarūpaṃ pahāya, ekaṃ jāyikaṃ
naparamarūpaṃ pahāya kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbajituṃ; tañhi tassa abalaṃ bandhanaṃ, dubbalaṃ bandhanaṃ,
pūtikaṃ bandhanaṃ, asārakaṃ bandhanan’ti; sammā nu kho so, udāyi, vadamāno
vadeyyā"ti?</p>

<p><span class="parno">10</span>
<a id="p_10M_410" class="ms"></a>
"No hetaṃ, bhante. Yehi so, bhante, puriso bandhanehi baddho, na sakkoti ekaṃ
agārakaṃ oluggaviluggaṃ kākātidāyiṃ naparamarūpaṃ pahāya, ekaṃ khaṭopikaṃ
oluggaviluggaṃ naparamarūpaṃ pahāya, ekissā kumbhiyā dhaññasamavāpakaṃ
naparamarūpaṃ pahāya, ekaṃ jāyikaṃ naparamarūpaṃ pahāya kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbajituṃ; tañhi tassa
balavaṃ bandhanaṃ, daḷhaṃ bandhanaṃ, thiraṃ bandhanaṃ, apūtikaṃ bandhanaṃ,
thūlo, kalingaro"ti.</p>
<hr>

<p><span class="parno">11</span>
<a id="p_10M_411" class="ms"></a>
"Evameva kho, udāyi, idhekacce moghapurisā ‘idaṃ pajahathā’ti mayā vuccamānā te
evamāhaṃsu: ‘kiṃ panimassa appamattakassa oramattakassa adhisallikhatevāyaṃ
samaṇo’ti? Te tañceva nappajahanti, mayi ca appaccayaṃ upaṭṭhāpenti. Ye ca
bhikkhū sikkhākāmā tesaṃ taṃ, udāyi, hoti balavaṃ bandhanaṃ, daḷhaṃ bandhanaṃ,
thiraṃ bandhanaṃ, apūtikaṃ bandhanaṃ, thūlo, kalingaro.</p>

<p><span class="parno">12</span><a class="wp" id="wp12"></a>
<a class="pts1" id="pts1.452"></a>
<a id="p_10M_412" class="ms"></a>
<a class="msdiv" id="msdiv_153"></a>
Seyyathāpi, udāyi, gahapati vā gahapatiputto vā aḍḍho mahaddhano mahābhogo,
nekānaṃ nikkhagaṇānaṃ cayo, nekānaṃ dhaññagaṇānaṃ cayo, nekānaṃ khettagaṇānaṃ
cayo, nekānaṃ vatthugaṇānaṃ cayo, nekānaṃ bhariyagaṇānaṃ cayo, nekānaṃ
dāsagaṇānaṃ cayo, nekānaṃ dāsigaṇānaṃ cayo; so ārāmagataṃ bhikkhuṃ passeyya
sudhotahatthapādaṃ manuññaṃ bhojanaṃ bhuttāviṃ sītāya chāyāya nisinnaṃ
adhicitte yuttaṃ. Tassa evamassa: ‘sukhaṃ vata bho sāmaññaṃ, ārogyaṃ vata bho
sāmaññaṃ. So vatassaṃ yohaṃ kesamassuṃ ohāretvā kāsāyāni vatthāni acchādetvā
agārasmā anagāriyaṃ pabbajeyyan’ti. So sakkuṇeyya nekāni nikkhagaṇāni pahāya,
nekāni dhaññagaṇāni pahāya, nekāni khettagaṇāni pahāya, nekāni vatthugaṇāni
pahāya, nekāni bhariyagaṇāni pahāya, nekāni dāsagaṇāni pahāya, nekāni
dāsigaṇāni pahāya kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbajituṃ. Yo nu kho, udāyi, evaṃ vadeyya: ‘yehi so gahapati vā
gahapatiputto vā bandhanehi baddho, sakkoti nekāni nikkhagaṇāni pahāya, nekāni
dhaññagaṇāni pahāya, nekāni khettagaṇāni pahāya, nekāni vatthugaṇāni pahāya,
nekāni bhariyagaṇāni pahāya, nekāni dāsagaṇāni pahāya, nekāni dāsigaṇāni pahāya
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajituṃ, tañhi tassa balavaṃ bandhanaṃ, daḷhaṃ bandhanaṃ, thiraṃ bandhanaṃ,
apūtikaṃ bandhanaṃ, thūlo, kalingaro’ti; sammā nu kho so, udāyi, vadamāno
vadeyyā"ti?</p>

<p><span class="parno">13</span>
<a class="pts1" id="pts1.453"></a>
<a id="p_10M_413" class="ms"></a>
"No hetaṃ, bhante. Yehi so, bhante, gahapati vā gahapatiputto vā bandhanehi
baddho, sakkoti nekāni nikkhagaṇāni pahāya, nekāni dhaññagaṇāni pahāya, nekāni
khettagaṇāni pahāya, nekāni vatthugaṇāni pahāya, nekāni bhariyagaṇāni pahāya,
nekāni dāsagaṇāni pahāya, nekāni dāsigaṇāni pahāya kesamassuṃ ohāretvā kāsāyāni
vatthāni acchādetvā agārasmā anagāriyaṃ pabbajituṃ; tañhi tassa abalaṃ
bandhanaṃ, dubbalaṃ bandhanaṃ, pūtikaṃ bandhanaṃ, asārakaṃ bandhanan"ti.
"Evameva kho, udāyi, idhekacce kulaputtā ‘idaṃ pajahathā’ti mayā vuccamānā te
evamāhaṃsu: ‘kiṃ panimassa appamattakassa oramattakassa pahātabbassa yassa no
bhagavā pahānamāha, yassa no sugato paṭinissaggamāhā’ti? Te tañceva pajahanti,
mayi ca na appaccayaṃ upaṭṭhāpenti. Ye ca bhikkhū sikkhākāmā te taṃ pahāya
appossukkā pannalomā paradattavuttā migabhūtena cetasā viharanti. Tesaṃ taṃ,
udāyi, hoti abalaṃ bandhanaṃ, dubbalaṃ bandhanaṃ, pūtikaṃ bandhanaṃ, asārakaṃ
bandhanaṃ.</p>
<hr>

<p><span class="parno">14</span><a class="wp" id="wp13"></a>
<a id="p_10M_414" class="ms"></a>
<a class="msdiv" id="msdiv_154"></a>
Cattārome, udāyi, puggalā santo saṃvijjamānā lokasmiṃ. Katame cattāro?
<a class="wp" id="wp14"></a>Idhudāyi, ekacco puggalo upadhipahānāya paṭipanno hoti upadhipaṭinissaggāya.
Tamenaṃ upadhipahānāya paṭipannaṃ upadhipaṭinissaggāya upadhipaṭisaṃyuttā
sarasankappā samudācaranti. So te adhivāseti, nappajahati, na vinodeti, na
byantīkaroti, na anabhāvaṃ gameti. Imaṃ kho ahaṃ, udāyi, puggalaṃ ‘saṃyutto’ti
vadāmi no ‘visaṃyutto’. Taṃ kissa hetu? Indriyavemattatā hi me, udāyi, imasmiṃ
puggale viditā.</p>

<p><span class="parno">15</span><a class="wp" id="wp15"></a>
<a id="p_10M_415" class="ms"></a>
Idha panudāyi, ekacco puggalo upadhipahānāya paṭipanno hoti upadhipaṭinissaggāya. Tamenaṃ upadhipahānāya paṭipannaṃ upadhipaṭinissaggāya upadhipaṭisaṃyuttā sarasankappā samudācaranti. So te nādhivāseti, pajahati, vinodeti, byantīkaroti, anabhāvaṃ gameti. Imampi kho ahaṃ, udāyi, puggalaṃ ‘saṃyutto’ti vadāmi no ‘visaṃyutto’. Taṃ kissa hetu? Indriyavemattatā hi me, udāyi, imasmiṃ puggale viditā.</p>

<p><span class="parno">16</span><a class="wp" id="wp16"></a>
<a id="p_10M_416" class="ms"></a>
Idha panudāyi, ekacco puggalo upadhipahānāya paṭipanno hoti upadhipaṭinissaggāya. Tamenaṃ upadhipahānāya paṭipannaṃ upadhipaṭinissaggāya kadāci karahaci satisammosā upadhipaṭisaṃyuttā sarasankappā samudācaranti; dandho, udāyi, satuppādo. Atha kho naṃ khippameva pajahati, vinodeti, byantīkaroti, anabhāvaṃ gameti. Seyyathāpi, udāyi, puriso <span class="var" title="divasasantatte (bj, s1-3, km, pts1)" id="note186">divasaṃsantatte</span> ayokaṭāhe dve vā tīṇi vā udakaphusitāni nipāteyya; dandho, udāyi, udakaphusitānaṃ nipāto. Atha kho naṃ khippameva parikkhayaṃ pariyādānaṃ gaccheyya.</p>

<p><span class="parno">17</span>
<a class="pts1" id="pts1.454"></a>
<a id="p_10M_417" class="ms"></a>
Evameva kho, udāyi, idhekacco puggalo upadhipahānāya paṭipanno hoti
upadhipaṭinissaggāya. Tamenaṃ upadhipahānāya paṭipannaṃ upadhipaṭinissaggāya
kadāci karahaci satisammosā upadhipaṭisaṃyuttā sarasankappā samudācaranti;
dandho, udāyi, satuppādo. Atha kho naṃ khippameva pajahati, vinodeti,
byantīkaroti, anabhāvaṃ gameti. Imampi kho ahaṃ, udāyi, puggalaṃ ‘saṃyutto’ti
vadāmi no ‘visaṃyutto’. Taṃ kissa hetu? Indriyavemattatā hi me, udāyi, imasmiṃ
puggale viditā.</p>
<hr>

<p><span class="parno">18</span><a class="wp" id="wp17"></a>
<a id="p_10M_418" class="ms"></a>
Idha panudāyi, ekacco puggalo ‘upadhi dukkhassa mūlan’ti—iti viditvā
nirupadhi hoti, upadhisankhaye vimutto. Imaṃ kho ahaṃ, udāyi, puggalaṃ
‘visaṃyutto’ti vadāmi no ‘saṃyutto’ti. Taṃ kissa hetu? Indriyavemattatā hi me,
udāyi, imasmiṃ puggale viditā. Ime kho, udāyi, cattāro puggalā santo
saṃvijjamānā lokasmiṃ.</p>

<p><span class="parno">19</span><a class="wp" id="wp18"></a>
<a id="p_10M_419" class="ms"></a>
<a class="msdiv" id="msdiv_155"></a>
Pañca kho ime, udāyi, kāmaguṇā. Katame pañca? Cakkhuviññeyyā rūpā iṭṭhā kantā
manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā
gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā
piyarūpā kāmūpasaṃhitā rajanīyā. Ime kho, udāyi, pañca kāmaguṇā. <a class="wp" id="wp19"></a>Yaṃ kho,
udāyi, ime pañca kāmaguṇe paṭicca uppajjati sukhaṃ somanassaṃ idaṃ vuccati
kāmasukhaṃ <span class="var" title="mīḷhasukhaṃ (bj, pts1)" id="note187">miḷhasukhaṃ</span> puthujjanasukhaṃ anariyasukhaṃ, na sevitabbaṃ, na
bhāvetabbaṃ, na bahulīkātabbaṃ; ‘bhāyitabbaṃ etassa sukhassā’ti vadāmi.</p>

<p><span class="parno">20</span><a class="wp" id="wp20"></a>
<a id="p_10M_420" class="ms"></a>
<a class="msdiv" id="msdiv_156"></a>
Idhudāyi, bhikkhu vivicceva kāmehi … pe … paṭhamaṃ jhānaṃ upasampajja viharati,
vitakkavicārānaṃ vūpasamā … pe … dutiyaṃ jhānaṃ upasampajja viharati, pītiyā ca
virāgā … pe … tatiyaṃ jhānaṃ upasampajja viharati, sukhassa ca pahānā … pe  …
catutthaṃ jhānaṃ upasampajja viharati. <a class="wp" id="wp21"></a>Idaṃ vuccati nekkhammasukhaṃ
pavivekasukhaṃ upasamasukhaṃ sambodhasukhaṃ, āsevitabbaṃ, bhāvetabbaṃ,
bahulīkātabbaṃ; ‘na bhāyitabbaṃ etassa sukhassā’ti vadāmi.</p>

<p><span class="parno">21</span><a class="wp" id="wp22"></a>
<a class="pts1" id="pts1.455"></a>
<a id="p_10M_421" class="ms"></a>
Idhudāyi, bhikkhu vivicceva kāmehi … pe … paṭhamaṃ jhānaṃ upasampajja viharati;
idaṃ kho ahaṃ, udāyi, iñjitasmiṃ vadāmi. Kiñca tattha iñjitasmiṃ? Yadeva tattha
vitakkavicārā aniruddhā honti idaṃ tattha iñjitasmiṃ. <a class="wp" id="wp23"></a>Idhudāyi, bhikkhu
vitakkavicārānaṃ vūpasamā … pe … dutiyaṃ jhānaṃ upasampajja viharati; idampi
kho ahaṃ, udāyi, iñjitasmiṃ vadāmi. Kiñca tattha iñjitasmiṃ? Yadeva tattha
pītisukhaṃ aniruddhaṃ hoti idaṃ tattha iñjitasmiṃ. <a class="wp" id="wp24"></a>Idhudāyi, bhikkhu pītiyā ca
virāgā … pe … tatiyaṃ jhānaṃ upasampajja viharati; idampi kho ahaṃ, udāyi,
iñjitasmiṃ vadāmi. Kiñca tattha iñjitasmiṃ? Yadeva tattha upekkhāsukhaṃ
aniruddhaṃ hoti idaṃ tattha iñjitasmiṃ. <a class="wp" id="wp25"></a>Idhudāyi, bhikkhu sukhassa ca pahānā  …
pe … catutthaṃ jhānaṃ upasampajja viharati; idaṃ kho ahaṃ, udāyi, aniñjitasmiṃ
vadāmi.</p>

<p><span class="parno">22</span><a class="wp" id="wp26"></a>
<a class="pts1" id="pts1.456"></a>
<a id="p_10M_422" class="ms"></a>
Idhudāyi, bhikkhu vivicceva kāmehi … pe … paṭhamaṃ jhānaṃ upasampajja viharati;
idaṃ kho ahaṃ, udāyi, ‘analan’ti vadāmi, ‘pajahathā’ti vadāmi,
‘samatikkamathā’ti vadāmi. Ko ca tassa samatikkamo? <a class="wp" id="wp27"></a>Idhudāyi, bhikkhu
vitakkavicārānaṃ vūpasamā … pe … dutiyaṃ jhānaṃ upasampajja viharati, ayaṃ
tassa samatikkamo; idampi kho ahaṃ, udāyi, ‘analan’ti vadāmi, ‘pajahathā’ti
vadāmi, ‘samatikkamathā’ti vadāmi. Ko ca tassa samatikkamo? <a class="wp" id="wp28"></a>Idhudāyi, bhikkhu
pītiyā ca virāgā … pe … tatiyaṃ jhānaṃ upasampajja viharati, ayaṃ tassa
samatikkamo; idampi kho ahaṃ, udāyi, ‘analan’ti vadāmi, ‘pajahathā’ti vadāmi,
‘samatikkamathā’ti vadāmi. Ko ca tassa samatikkamo? <a class="wp" id="wp29"></a>Idhudāyi, bhikkhu sukhassa
ca pahānā … pe … catutthaṃ jhānaṃ upasampajja viharati, ayaṃ tassa samatikkamo;
idampi kho ahaṃ, udāyi, ‘analan’ti vadāmi, ‘pajahathā’ti vadāmi,
‘samatikkamathā’ti vadāmi. Ko ca tassa samatikkamo? <a class="wp" id="wp30"></a>Idhudāyi, bhikkhu sabbaso
rūpasaññānaṃ samatikkamā paṭighasaññānaṃ atthangamā nānattasaññānaṃ amanasikārā
‘ananto ākāso’ti ākāsānañcāyatanaṃ upasampajja viharati, ayaṃ tassa
samatikkamo; idampi kho ahaṃ, udāyi, ‘analan’ti vadāmi, ‘pajahathā’ti vadāmi,
‘samatikkamathā’ti vadāmi. Ko ca tassa samatikkamo? <a class="wp" id="wp31"></a>Idhudāyi, bhikkhu sabbaso
ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ
upasampajja viharati, ayaṃ tassa samatikkamo; idampi kho ahaṃ, udāyi,
‘analan’ti vadāmi, ‘pajahathā’ti vadāmi, ‘samatikkamathā’ti vadāmi. Ko ca tassa
samatikkamo? <a class="wp" id="wp32"></a>Idhudāyi, bhikkhu sabbaso viññāṇañcāyatanaṃ samatikkamma ‘natthi
kiñcī’ti ākiñcaññāyatanaṃ upasampajja viharati, ayaṃ tassa samatikkamo; idampi
kho ahaṃ, udāyi, ‘analan’ti vadāmi, ‘pajahathā’ti vadāmi, ‘samatikkamathā’ti
vadāmi. Ko ca tassa samatikkamo? <a class="wp" id="wp33"></a>Idhudāyi, bhikkhu sabbaso ākiñcaññāyatanaṃ
samatikkamma nevasaññānāsaññāyatanaṃ upasampajja viharati, ayaṃ tassa
samatikkamo; idampi kho ahaṃ, udāyi, ‘analan’ti vadāmi, ‘pajahathā’ti vadāmi,
‘samatikkamathā’ti vadāmi. Ko ca tassa samatikkamo? <a class="wp" id="wp34"></a>Idhudāyi, bhikkhu sabbaso
nevasaññānāsaññāyatanaṃ samatikkamma saññāvedayitanirodhaṃ upasampajja
viharati, ayaṃ tassa samatikkamo; iti kho ahaṃ, udāyi, nevasaññānāsaññāyatanassapi pahānaṃ vadāmi. Passasi no tvaṃ, udāyi, taṃ saṃyojanaṃ aṇuṃ vā thūlaṃ vā yassāhaṃ no pahānaṃ vadāmī"ti? "No hetaṃ, bhante"ti.</p>

<p><span class="parno">23</span>
<a id="p_10M_423" class="ms"></a>
Idamavoca bhagavā. Attamano āyasmā udāyī bhagavato bhāsitaṃ abhinandīti.</p>
<p class="endsection">Laṭukikopamasuttaṃ niṭṭhitaṃ chaṭṭhaṃ.</p>
</div>
</section>
<div id="nextprev"><a id="previous-sutta" href="./mn65.html"></a><a id="next-sutta" href="./mn67.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN66: Laṭukikopamasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
