<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 43</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN43: Mahāvedallasutta - The Greater Series of Questions and Answers</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.292"></a>
<a id="p_9M_1502" class="ms"></a>
<a class="msdiv" id="msdiv_449"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā
sāriputto tenupasankami; upasankamitvā āyasmatā sāriputtena saddhiṃ sammodi.
Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno
kho āyasmā mahākoṭṭhiko āyasmantaṃ sāriputtaṃ etadavoca: </p>
<hr>

<p><span class="parno">2</span><a class="wp" id="wp2"></a>
<a id="p_9M_1503" class="ms"></a>
"‘Duppañño duppañño’ti, āvuso, vuccati. Kittāvatā nu kho, āvuso, duppaññoti
vuccatī"ti?</p>

<p><span class="parno">3</span>
<a id="p_9M_1504" class="ms"></a>
"‘Nappajānāti nappajānātī’ti kho, āvuso, tasmā duppaññoti vuccati. Kiñca
nappajānāti? ‘Idaṃ dukkhan’ti nappajānāti, ‘ayaṃ dukkhasamudayo’ti nappajānāti,
‘ayaṃ dukkhanirodho’ti nappajānāti, ‘ayaṃ dukkhanirodhagāminī paṭipadā’ti
nappajānāti. ‘Nappajānāti nappajānātī’ti kho, āvuso, tasmā duppaññoti
vuccatī"ti.</p>

<p><span class="parno">4</span>
<a id="p_9M_1505" class="ms"></a>
"Sādhāvuso"ti kho āyasmā mahākoṭṭhiko āyasmato sāriputtassa bhāsitaṃ
abhinanditvā anumoditvā āyasmantaṃ sāriputtaṃ uttariṃ pañhaṃ apucchi: </p>

<p><span class="parno">5</span><a class="wp" id="wp3"></a>
<a id="p_9M_1506" class="ms"></a>
"‘Paññavā paññavā’ti, āvuso, vuccati. Kittāvatā nu kho, āvuso, paññavāti
vuccatī"ti?</p>
<hr>

<p><span class="parno">6</span>
<a id="p_9M_1507" class="ms"></a>
"‘Pajānāti pajānātī’ti kho, āvuso, tasmā paññavāti vuccati. Kiñca pajānāti?
‘Idaṃ dukkhan’ti pajānāti, ‘ayaṃ dukkhasamudayo’ti pajānāti, ‘ayaṃ
dukkhanirodho’ti pajānāti, ‘ayaṃ dukkhanirodhagāminī paṭipadā’ti pajānāti.
‘Pajānāti pajānātī’ti kho, āvuso, tasmā paññavāti vuccatī"ti.</p>
<hr>

<p><span class="parno">7</span><a class="wp" id="wp4"></a>
<a id="p_9M_1508" class="ms"></a>
"‘Viññāṇaṃ viññāṇan’ti, āvuso, vuccati. Kittāvatā nu kho, āvuso, viññāṇanti
vuccatī"ti?</p>

<p><span class="parno">8</span>
<a id="p_9M_1509" class="ms"></a>
"‘Vijānāti vijānātī’ti kho, āvuso, tasmā viññāṇanti vuccati. Kiñca vijānāti?
Sukhantipi vijānāti, dukkhantipi vijānāti, adukkhamasukhantipi vijānāti.
‘Vijānāti vijānātī’ti kho, āvuso, tasmā viññāṇanti vuccatī"ti.</p>

<p><span class="parno">9</span><a class="wp" id="wp5"></a>
<a class="pts1" id="pts1.293"></a>
<a id="p_9M_1510" class="ms"></a>
"Yā cāvuso, paññā yañca viññāṇaṃ—ime dhammā saṃsaṭṭhā udāhu visaṃsaṭṭhā?
Labbhā ca panimesaṃ dhammānaṃ <span class="var" title="vinibbhujjitvā vinibbhujjitvā (mr)" id="note470">vinibbhujitvā vinibbhujitvā</span> nānākaraṇaṃ
paññāpetun"ti? "Yā cāvuso, paññā yañca viññāṇaṃ—ime dhammā saṃsaṭṭhā, no
visaṃsaṭṭhā. Na ca labbhā imesaṃ dhammānaṃ vinibbhujitvā vinibbhujitvā
nānākaraṇaṃ paññāpetuṃ. <span class="var" title="yañcāvuso (bj, mr) | yañca āvuso (s1-3, km)" id="note471">Yaṃ hāvuso</span>, pajānāti taṃ vijānāti, yaṃ vijānāti taṃ
pajānāti. Tasmā ime dhammā saṃsaṭṭhā, no visaṃsaṭṭhā. Na ca labbhā imesaṃ
dhammānaṃ vinibbhujitvā vinibbhujitvā nānākaraṇaṃ paññāpetun"ti.</p>

<p><span class="parno">10</span><a class="wp" id="wp6"></a>
<a id="p_9M_1511" class="ms"></a>
"Yā cāvuso, paññā yañca viññāṇaṃ—imesaṃ dhammānaṃ saṃsaṭṭhānaṃ no
visaṃsaṭṭhānaṃ kiṃ nānākaraṇan"ti? "Yā cāvuso, paññā yañca viññāṇaṃ—imesaṃ
dhammānaṃ saṃsaṭṭhānaṃ no visaṃsaṭṭhānaṃ paññā bhāvetabbā, viññāṇaṃ
pariññeyyaṃ. Idaṃ nesaṃ nānākaraṇan"ti.</p>
<hr>

<p><span class="parno">11</span><a class="wp" id="wp7"></a>
<a id="p_9M_1512" class="ms"></a>
<a class="msdiv" id="msdiv_450"></a>
"‘Vedanā vedanā’ti, āvuso, vuccati. Kittāvatā nu kho, āvuso, vedanāti
vuccatī"ti?</p>

<p><span class="parno">12</span>
<a id="p_9M_1513" class="ms"></a>
"‘Vedeti vedetī’ti kho, āvuso, tasmā vedanāti vuccati. Kiñca vedeti? Sukhampi
vedeti, dukkhampi vedeti, adukkhamasukhampi vedeti. ‘Vedeti vedetī’ti kho,
āvuso, tasmā vedanāti vuccatī"ti.</p>
<hr>

<p><span class="parno">13</span><a class="wp" id="wp8"></a>
<a id="p_9M_1514" class="ms"></a>
"‘Saññā saññā’ti, āvuso, vuccati. Kittāvatā nu kho, āvuso, saññāti vuccatī"ti?</p>

<p><span class="parno">14</span>
<a id="p_9M_1515" class="ms"></a>
"‘Sañjānāti sañjānātī’ti kho, āvuso, tasmā saññāti vuccati. Kiñca sañjānāti?
Nīlakampi sañjānāti, pītakampi sañjānāti, lohitakampi sañjānāti, odātampi
sañjānāti. ‘Sañjānāti sañjānātī’ti kho, āvuso, tasmā saññāti vuccatī"ti.</p>

<p><span class="parno">15</span><a class="wp" id="wp9"></a>
<a id="p_9M_1516" class="ms"></a>
"Yā cāvuso, vedanā yā ca saññā yañca viññāṇaṃ—ime dhammā saṃsaṭṭhā udāhu
visaṃsaṭṭhā? Labbhā ca panimesaṃ dhammānaṃ vinibbhujitvā vinibbhujitvā
nānākaraṇaṃ paññāpetun"ti? "Yā cāvuso, vedanā yā ca saññā yañca viññāṇaṃ—ime
dhammā saṃsaṭṭhā, no visaṃsaṭṭhā. Na ca labbhā imesaṃ dhammānaṃ vinibbhujitvā
vinibbhujitvā nānākaraṇaṃ paññāpetuṃ. <span class="var" title="yaṃ cāvuso (s1-3, km) | yañcāvuso (mr)" id="note472">Yaṃ hāvuso</span>, vedeti taṃ sañjānāti, yaṃ
sañjānāti taṃ vijānāti. Tasmā ime dhammā saṃsaṭṭhā no visaṃsaṭṭhā. Na ca labbhā
imesaṃ dhammānaṃ vinibbhujitvā vinibbhujitvā nānākaraṇaṃ paññāpetun"ti.</p>
<hr>

<p><span class="parno">16</span><a class="wp" id="wp10"></a>
<a id="p_9M_1517" class="ms"></a>
<a class="msdiv" id="msdiv_451"></a>
"<span class="var" title="nissaṭṭhena panāvuso (?)" id="note473">Nissaṭṭhena hāvuso</span>, pañcahi indriyehi parisuddhena manoviññāṇena kiṃ
neyyan"ti?</p>

<p><span class="parno">17</span>
<a id="p_9M_1518" class="ms"></a>
"Nissaṭṭhena, āvuso, pañcahi indriyehi parisuddhena manoviññāṇena ‘ananto
ākāso’ti ākāsānañcāyatanaṃ neyyaṃ, ‘anantaṃ viññāṇan’ti viññāṇañcāyatanaṃ
neyyaṃ, ‘natthi kiñcī’ti ākiñcaññāyatanaṃ neyyan"ti.</p>

<p><span class="parno">18</span><a class="wp" id="wp11"></a>
<a id="p_9M_1519" class="ms"></a>
"Neyyaṃ panāvuso, dhammaṃ kena pajānātī"ti?</p>

<p><span class="parno">19</span>
<a id="p_9M_1520" class="ms"></a>
"Neyyaṃ kho, āvuso, dhammaṃ paññācakkhunā pajānātī"ti.</p>

<p><span class="parno">20</span><a class="wp" id="wp12"></a>
<a id="p_9M_1521" class="ms"></a>
"Paññā panāvuso, kimatthiyā"ti?</p>

<p><span class="parno">21</span>
<a id="p_9M_1522" class="ms"></a>
"Paññā kho, āvuso, abhiññatthā pariññatthā pahānatthā"ti.</p>
<hr>

<p><span class="parno">22</span><a class="wp" id="wp13"></a>
<a class="pts1" id="pts1.294"></a>
<a id="p_9M_1523" class="ms"></a>
<a class="msdiv" id="msdiv_452"></a>
"Kati panāvuso, paccayā sammādiṭṭhiyā uppādāyā"ti?</p>

<p><span class="parno">23</span>
<a id="p_9M_1524" class="ms"></a>
"Dve kho, āvuso, paccayā sammādiṭṭhiyā uppādāya—parato ca ghoso, yoniso ca
manasikāro. Ime kho, āvuso, dve paccayā sammādiṭṭhiyā uppādāyā"ti.</p>

<p><span class="parno">24</span><a class="wp" id="wp14"></a>
<a id="p_9M_1525" class="ms"></a>
"Katihi panāvuso, angehi anuggahitā sammādiṭṭhi cetovimuttiphalā ca hoti
cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā
cā"ti?</p>

<p><span class="parno">25</span>
<a id="p_9M_1526" class="ms"></a>
"Pañcahi kho, āvuso, angehi anuggahitā sammādiṭṭhi cetovimuttiphalā ca hoti
cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā
ca. Idhāvuso, sammādiṭṭhi sīlānuggahitā ca hoti, sutānuggahitā ca hoti,
sākacchānuggahitā ca hoti, samathānuggahitā ca hoti, vipassanānuggahitā ca
hoti. Imehi kho, āvuso, pañcahangehi anuggahitā sammādiṭṭhi cetovimuttiphalā ca
hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā cā"ti.</p>
<hr>

<p><span class="parno">26</span><a class="wp" id="wp15"></a>
<a id="p_9M_1527" class="ms"></a>
<a class="msdiv" id="msdiv_453"></a>
"Kati panāvuso, bhavā"ti?</p>

<p><span class="parno">27</span>
<a id="p_9M_1528" class="ms"></a>
"Tayome, āvuso, bhavā—kāmabhavo, rūpabhavo, arūpabhavo"ti.</p>

<p><span class="parno">28</span><a class="wp" id="wp16"></a>
<a id="p_9M_1529" class="ms"></a>
"Kathaṃ panāvuso, āyatiṃ punabbhavābhinibbatti hotī"ti?</p>

<p><span class="parno">29</span>
<a id="p_9M_1530" class="ms"></a>
"Avijjānīvaraṇānaṃ kho, āvuso, sattānaṃ taṇhāsaṃyojanānaṃ tatratatrābhinandanā—evaṃ āyatiṃ punabbhavābhinibbatti hotī"ti.</p>

<p><span class="parno">30</span><a class="wp" id="wp17"></a>
<a id="p_9M_1531" class="ms"></a>
"Kathaṃ panāvuso, āyatiṃ punabbhavābhinibbatti na hotī"ti?</p>

<p><span class="parno">31</span>
<a id="p_9M_1532" class="ms"></a>
"Avijjāvirāgā kho, āvuso, vijjuppādā taṇhānirodhā—evaṃ āyatiṃ
punabbhavābhinibbatti na hotī"ti.</p>
<hr>

<p><span class="parno">32</span><a class="wp" id="wp18"></a>
<a id="p_9M_1533" class="ms"></a>
<a class="msdiv" id="msdiv_454"></a>
"Katamaṃ panāvuso, paṭhamaṃ jhānan"ti?</p>

<p><span class="parno">33</span>
<a id="p_9M_1534" class="ms"></a>
"Idhāvuso, bhikkhu vivicceva kāmehi vivicca akusalehi dhammehi savitakkaṃ
savicāraṃ vivekajaṃ pītisukhaṃ paṭhamaṃ jhānaṃ upasampajja viharati—idaṃ
vuccati, āvuso, paṭhamaṃ jhānan"ti.</p>
<hr>

<p><span class="parno">34</span><a class="wp" id="wp19"></a>
<a id="p_9M_1535" class="ms"></a>
"Paṭhamaṃ panāvuso, jhānaṃ katiangikan"ti?</p>

<p><span class="parno">35</span>
<a id="p_9M_1536" class="ms"></a>
"Paṭhamaṃ kho, āvuso, jhānaṃ pañcangikaṃ. Idhāvuso, paṭhamaṃ jhānaṃ
samāpannassa bhikkhuno vitakko ca vattati, vicāro ca pīti ca sukhañca
cittekaggatā ca. Paṭhamaṃ kho, āvuso, jhānaṃ evaṃ pañcangikan"ti.</p>

<p><span class="parno">36</span><a class="wp" id="wp20"></a>
<a id="p_9M_1537" class="ms"></a>
"Paṭhamaṃ panāvuso, jhānaṃ katangavippahīnaṃ katangasamannāgatan"ti?</p>

<p><span class="parno">37</span>
<a class="pts1" id="pts1.295"></a>
<a id="p_9M_1538" class="ms"></a>
"Paṭhamaṃ kho, āvuso, jhānaṃ pañcangavippahīnaṃ, pañcangasamannāgataṃ.
Idhāvuso, paṭhamaṃ jhānaṃ samāpannassa bhikkhuno kāmacchando pahīno hoti,
byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti,
vicikicchā pahīnā hoti; vitakko ca vattati, vicāro ca pīti ca sukhañca
cittekaggatā ca. Paṭhamaṃ kho, āvuso, jhānaṃ evaṃ pañcangavippahīnaṃ
pañcangasamannāgatan"ti.</p>
<hr>

<p><span class="parno">38</span><a class="wp" id="wp21"></a>
<a id="p_9M_1539" class="ms"></a>
<a class="msdiv" id="msdiv_455"></a>
"Pañcimāni, āvuso, indriyāni nānāvisayāni nānāgocarāni, na aññamaññassa
gocaravisayaṃ paccanubhonti, seyyathidaṃ—cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imesaṃ kho, āvuso, pañcannaṃ
indriyānaṃ nānāvisayānaṃ nānāgocarānaṃ, na aññamaññassa gocaravisayaṃ
paccanubhontānaṃ, kiṃ paṭisaraṇaṃ, ko ca nesaṃ gocaravisayaṃ paccanubhotī"ti?</p>

<p><span class="parno">39</span>
<a id="p_9M_1540" class="ms"></a>
"Pañcimāni, āvuso, indriyāni nānāvisayāni nānāgocarāni, na aññamaññassa
gocaravisayaṃ paccanubhonti, seyyathidaṃ—cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imesaṃ kho, āvuso, pañcannaṃ
indriyānaṃ nānāvisayānaṃ nānāgocarānaṃ, na aññamaññassa gocaravisayaṃ
paccanubhontānaṃ, mano paṭisaraṇaṃ, mano ca nesaṃ gocaravisayaṃ
paccanubhotī"ti.</p>

<p><span class="parno">40</span><a class="wp" id="wp22"></a>
<a id="p_9M_1541" class="ms"></a>
<a class="msdiv" id="msdiv_456"></a>
"Pañcimāni, āvuso, indriyāni, seyyathidaṃ—cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imāni kho, āvuso, pañcindriyāni kiṃ
paṭicca tiṭṭhantī"ti?</p>

<p><span class="parno">41</span>
<a id="p_9M_1542" class="ms"></a>
"Pañcimāni, āvuso, indriyāni, seyyathidaṃ—cakkhundriyaṃ, sotindriyaṃ,
ghānindriyaṃ, jivhindriyaṃ, kāyindriyaṃ. Imāni kho, āvuso, pañcindriyāni āyuṃ
paṭicca tiṭṭhantī"ti.</p>

<p><span class="parno">42</span>
<a id="p_9M_1543" class="ms"></a>
"Āyu panāvuso, kiṃ paṭicca tiṭṭhatī"ti?</p>

<p><span class="parno">43</span>
<a id="p_9M_1544" class="ms"></a>
"Āyu usmaṃ paṭicca tiṭṭhatī"ti.</p>

<p><span class="parno">44</span>
<a id="p_9M_1545" class="ms"></a>
"Usmā panāvuso, kiṃ paṭicca tiṭṭhatī"ti?</p>

<p><span class="parno">45</span>
<a id="p_9M_1546" class="ms"></a>
"Usmā āyuṃ paṭicca tiṭṭhatī"ti.</p>

<p><span class="parno">46</span>
<a id="p_9M_1547" class="ms"></a>
"Idāneva kho mayaṃ, āvuso, āyasmato sāriputtassa bhāsitaṃ evaṃ ājānāma: ‘āyu
usmaṃ paṭicca tiṭṭhatī’ti. Idāneva pana mayaṃ, āvuso, āyasmato sāriputtassa
bhāsitaṃ evaṃ ājānāma: ‘usmā āyuṃ paṭicca tiṭṭhatī’ti. Yathā kathaṃ panāvuso,
imassa bhāsitassa attho daṭṭhabbo"ti?</p>

<p><span class="parno">47</span>
<a id="p_9M_1548" class="ms"></a>
"Tena hāvuso, upamaṃ te karissāmi; upamāyapidhekacce viññū purisā bhāsitassa
atthaṃ ājānanti. Seyyathāpi, āvuso, telappadīpassa jhāyato acciṃ paṭicca ābhā
paññāyati, ābhaṃ paṭicca acci paññāyati; evameva kho, āvuso, āyu usmaṃ paṭicca
tiṭṭhati, usmā āyuṃ paṭicca tiṭṭhatī"ti.</p>
<hr>

<p><span class="parno">48</span><a class="wp" id="wp23"></a>
<a id="p_9M_1549" class="ms"></a>
<a class="msdiv" id="msdiv_457"></a>
"Teva nu kho, āvuso, āyusankhārā, te vedaniyā dhammā udāhu aññe āyusankhārā
aññe vedaniyā dhammā"ti?</p>

<p><span class="parno">49</span>
<a class="pts1" id="pts1.296"></a>
<a id="p_9M_1550" class="ms"></a>
"Na kho, āvuso, teva āyusankhārā te vedaniyā dhammā. Te ca hāvuso, āyusankhārā
abhaviṃsu te vedaniyā dhammā, na yidaṃ saññāvedayitanirodhaṃ samāpannassa
bhikkhuno vuṭṭhānaṃ paññāyetha. Yasmā ca kho, āvuso, aññe āyusankhārā aññe
vedaniyā dhammā, tasmā saññāvedayitanirodhaṃ samāpannassa bhikkhuno vuṭṭhānaṃ
paññāyatī"ti.</p>

<p><span class="parno">50</span><a class="wp" id="wp24"></a>
<a id="p_9M_1551" class="ms"></a>
"Yadā nu kho, āvuso, imaṃ kāyaṃ kati dhammā jahanti; athāyaṃ kāyo ujjhito
avakkhitto seti, yathā kaṭṭhaṃ acetanan"ti?</p>

<p><span class="parno">51</span>
<a id="p_9M_1552" class="ms"></a>
"Yadā kho, āvuso, imaṃ kāyaṃ tayo dhammā jahanti—āyu usmā ca viññāṇaṃ;
athāyaṃ kāyo ujjhito avakkhitto seti, yathā kaṭṭhaṃ acetanan"ti.</p>

<p><span class="parno">52</span><a class="wp" id="wp25"></a>
<a id="p_9M_1553" class="ms"></a>
"Yvāyaṃ, āvuso, mato kālankato, yo cāyaṃ bhikkhu saññāvedayitanirodhaṃ
samāpanno—imesaṃ kiṃ nānākaraṇan"ti?</p>

<p><span class="parno">53</span>
<a id="p_9M_1554" class="ms"></a>
"Yvāyaṃ, āvuso, mato kālankato tassa kāyasankhārā niruddhā paṭippassaddhā,
vacīsankhārā niruddhā paṭippassaddhā, cittasankhārā niruddhā paṭippassaddhā,
āyu parikkhīṇo, usmā vūpasantā, indriyāni paribhinnāni. Yo cāyaṃ bhikkhu
saññāvedayitanirodhaṃ samāpanno tassapi kāyasankhārā niruddhā paṭippassaddhā,
vacīsankhārā niruddhā paṭippassaddhā, cittasankhārā niruddhā paṭippassaddhā,
āyu na parikkhīṇo, usmā avūpasantā, indriyāni vippasannāni. Yvāyaṃ, āvuso, mato
kālankato, yo cāyaṃ bhikkhu saññāvedayitanirodhaṃ samāpanno—idaṃ nesaṃ
nānākaraṇan"ti.</p>
<hr>

<p><span class="parno">54</span><a class="wp" id="wp26"></a>
<a id="p_9M_1555" class="ms"></a>
<a class="msdiv" id="msdiv_458"></a>
"Kati panāvuso, paccayā adukkhamasukhāya cetovimuttiyā samāpattiyā"ti?</p>

<p><span class="parno">55</span>
<a id="p_9M_1556" class="ms"></a>
"Cattāro kho, āvuso, paccayā adukkhamasukhāya cetovimuttiyā samāpattiyā.
Idhāvuso, bhikkhu sukhassa ca pahānā dukkhassa ca pahānā pubbeva
somanassadomanassānaṃ atthangamā adukkhamasukhaṃ upekkhāsatipārisuddhiṃ
catutthaṃ jhānaṃ upasampajja viharati. Ime kho, āvuso, cattāro paccayā
adukkhamasukhāya cetovimuttiyā samāpattiyā"ti.</p>

<p><span class="parno">56</span><a class="wp" id="wp27"></a>
<a id="p_9M_1557" class="ms"></a>
"Kati panāvuso, paccayā animittāya cetovimuttiyā samāpattiyā"ti?</p>

<p><span class="parno">57</span>
<a id="p_9M_1558" class="ms"></a>
"Dve kho, āvuso, paccayā animittāya cetovimuttiyā samāpattiyā – 
sabbanimittānañca amanasikāro, animittāya ca dhātuyā manasikāro. Ime kho,
āvuso, dve paccayā animittāya cetovimuttiyā samāpattiyā"ti.</p>

<p><span class="parno">58</span>
<a id="p_9M_1559" class="ms"></a>
"Kati panāvuso, paccayā animittāya cetovimuttiyā ṭhitiyā"ti?</p>

<p><span class="parno">59</span><a class="wp" id="wp28"></a>
<a class="pts1" id="pts1.297"></a>
<a id="p_9M_1560" class="ms"></a>
"Tayo kho, āvuso, paccayā animittāya cetovimuttiyā ṭhitiyā—sabbanimittānañca
amanasikāro, animittāya ca dhātuyā manasikāro, pubbe ca abhisankhāro. Ime kho,
āvuso, tayo paccayā animittāya cetovimuttiyā ṭhitiyā"ti.</p>

<p><span class="parno">60</span><a class="wp" id="wp29"></a>
<a id="p_9M_1561" class="ms"></a>
"Kati panāvuso, paccayā animittāya cetovimuttiyā vuṭṭhānāyā"ti?</p>

<p><span class="parno">61</span>
<a id="p_9M_1562" class="ms"></a>
"Dve kho, āvuso, paccayā animittāya cetovimuttiyā vuṭṭhānāya – 
sabbanimittānañca manasikāro, animittāya ca dhātuyā amanasikāro. Ime kho,
āvuso, dve paccayā animittāya cetovimuttiyā vuṭṭhānāyā"ti.</p>

<p><span class="parno">62</span>
<a id="p_9M_1563" class="ms"></a>
<a class="msdiv" id="msdiv_459"></a>
"Yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca
suññatā cetovimutti, yā ca animittā cetovimutti—ime dhammā nānātthā ceva
nānābyañjanā ca udāhu ekatthā byañjanameva nānan"ti?</p>

<p><span class="parno">63</span><a class="wp" id="wp30"></a>
<a id="p_9M_1564" class="ms"></a>
"Yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca
suññatā cetovimutti, yā ca animittā cetovimutti—atthi kho, āvuso, pariyāyo
yaṃ pariyāyaṃ āgamma ime dhammā nānātthā ceva nānābyañjanā ca; atthi ca kho,
āvuso, pariyāyo yaṃ pariyāyaṃ āgamma ime dhammā ekatthā, byañjanameva nānaṃ.</p>
<hr>

<p><span class="parno">64</span><a class="wp" id="wp31"></a>
<a id="p_9M_1565" class="ms"></a>
Katamo cāvuso, pariyāyo yaṃ pariyāyaṃ āgamma ime dhammā nānātthā ceva
nānābyañjanā ca?</p>

<p><span class="parno">65</span>
<a id="p_9M_1566" class="ms"></a>
Idhāvuso, bhikkhu mettāsahagatena cetasā ekaṃ disaṃ pharitvā viharati, tathā
dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi
sabbattatāya sabbāvantaṃ lokaṃ mettāsahagatena cetasā vipulena mahaggatena
appamāṇena averena abyābajjhena pharitvā viharati. Karuṇāsahagatena cetasā … pe
 …  muditāsahagatena cetasā … upekkhāsahagatena cetasā ekaṃ disaṃ pharitvā
viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ
sabbadhi sabbattatāya sabbāvantaṃ lokaṃ upekkhāsahagatena cetasā vipulena
mahaggatena appamāṇena averena abyābajjhena pharitvā viharati. Ayaṃ
vuccatāvuso, appamāṇā cetovimutti.</p>
<hr>

<p><span class="parno">66</span><a class="wp" id="wp32"></a>
<a id="p_9M_1567" class="ms"></a>
Katamā cāvuso, ākiñcaññā cetovimutti?</p>

<p><span class="parno">67</span>
<a id="p_9M_1568" class="ms"></a>
Idhāvuso, bhikkhu sabbaso viññāṇañcāyatanaṃ samatikkamma natthi kiñcīti
ākiñcaññāyatanaṃ upasampajja viharati. Ayaṃ vuccatāvuso, ākiñcaññā
cetovimutti.</p>

<p><span class="parno">68</span><a class="wp" id="wp33"></a>
<a id="p_9M_1569" class="ms"></a>
Katamā cāvuso, suññatā cetovimutti?</p>

<p><span class="parno">69</span>
<a class="pts1" id="pts1.298"></a>
<a id="p_9M_1570" class="ms"></a>
Idhāvuso, bhikkhu araññagato vā rukkhamūlagato vā suññāgāragato vā iti
paṭisañcikkhati: ‘suññamidaṃ attena vā attaniyena vā’ti. Ayaṃ vuccatāvuso,
suññatā cetovimutti.</p>

<p><span class="parno">70</span><a class="wp" id="wp34"></a>
<a id="p_9M_1571" class="ms"></a>
Katamā cāvuso, animittā cetovimutti?</p>

<p><span class="parno">71</span>
<a id="p_9M_1572" class="ms"></a>
Idhāvuso, bhikkhu sabbanimittānaṃ amanasikārā animittaṃ cetosamādhiṃ
upasampajja viharati. Ayaṃ vuccatāvuso, animittā cetovimutti. Ayaṃ kho, āvuso,
pariyāyo yaṃ pariyāyaṃ āgamma ime dhammā nānātthā ceva nānābyañjanā ca.</p>

<p><span class="parno">72</span><a class="wp" id="wp35"></a>
<a id="p_9M_1573" class="ms"></a>
Katamo cāvuso, pariyāyo yaṃ pariyāyaṃ āgamma ime dhammā ekatthā byañjanameva
nānaṃ?</p>

<p><span class="parno">73</span>
<a id="p_9M_1574" class="ms"></a>
Rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo. Te
khīṇāsavassa bhikkhuno pahīnā ucchinnamūlā tālāvatthukatā anabhāvankatā āyatiṃ
anuppādadhammā. Yāvatā kho, āvuso, appamāṇā cetovimuttiyo, akuppā tāsaṃ
cetovimutti aggamakkhāyati. Sā kho panākuppā cetovimutti suññā rāgena, suññā
dosena, suññā mohena. <a class="wp" id="wp36"></a>Rāgo kho, āvuso, kiñcano, doso kiñcano, moho kiñcano. Te
khīṇāsavassa bhikkhuno pahīnā ucchinnamūlā tālāvatthukatā anabhāvankatā āyatiṃ
anuppādadhammā. Yāvatā kho, āvuso, ākiñcaññā cetovimuttiyo, akuppā tāsaṃ
cetovimutti aggamakkhāyati. Sā kho panākuppā cetovimutti suññā rāgena, suññā
dosena, suññā mohena. <a class="wp" id="wp37"></a>Rāgo kho, āvuso, nimittakaraṇo, doso nimittakaraṇo, moho
nimittakaraṇo. Te khīṇāsavassa bhikkhuno pahīnā ucchinnamūlā tālāvatthukatā
anabhāvankatā āyatiṃ anuppādadhammā. Yāvatā kho, āvuso, animittā cetovimuttiyo,
akuppā tāsaṃ cetovimutti aggamakkhāyati. Sā kho panākuppā cetovimutti suññā
rāgena, suññā dosena, suññā mohena. Ayaṃ kho, āvuso, pariyāyo yaṃ pariyāyaṃ
āgamma ime dhammā ekatthā byañjanameva nānan"ti.</p>

<p><span class="parno">74</span>
<a id="p_9M_1575" class="ms"></a>
Idamavocāyasmā sāriputto. Attamano āyasmā mahākoṭṭhiko āyasmato sāriputtassa
bhāsitaṃ abhinandīti.</p>
<p class="endsection">Mahāvedallasuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn42.html"></a><a id="next-sutta" href="./mn44.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN43: Mahāvedallasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
