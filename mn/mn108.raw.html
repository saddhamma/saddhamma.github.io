<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 108</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN108: Gopakamoggallānasutta - With Gopaka Moggallāna</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_11M_169" class="ms"></a>
<a class="msdiv" id="msdiv_79"></a>
<span class="evam">Evaṃ me sutaṃ—​</span>   ekaṃ samayaṃ āyasmā ānando rājagahe viharati veḷuvane kalandakanivāpe
aciraparinibbute bhagavati. <a class="wp" id="wp2"></a>Tena kho pana samayena rājā māgadho ajātasattu
vedehiputto rājagahaṃ paṭisankhārāpeti rañño pajjotassa āsankamāno. <a class="wp" id="wp3"></a>Atha kho
āyasmā ānando pubbaṇhasamayaṃ nivāsetvā pattacīvaramādāya rājagahaṃ piṇḍāya
pāvisi. Atha kho āyasmato ānandassa etadahosi: "atippago kho tāva rājagahe
piṇḍāya carituṃ. Yannūnāhaṃ yena gopakamoggallānassa brāhmaṇassa kammanto, yena
gopakamoggallāno brāhmaṇo tenupasankameyyan"ti.</p>

<p><span class="parno">2</span><a class="wp" id="wp4"></a>
<a class="pts1" id="pts3.8"></a>
<a id="p_11M_170" class="ms"></a>
Atha kho āyasmā ānando yena gopakamoggallānassa brāhmaṇassa kammanto, yena
gopakamoggallāno brāhmaṇo tenupasankami. Addasā kho gopakamoggallāno brāhmaṇo
āyasmantaṃ ānandaṃ dūratova āgacchantaṃ. Disvāna āyasmantaṃ ānandaṃ etadavoca:
"etu kho bhavaṃ ānando. Svāgataṃ bhoto ānandassa. Cirassaṃ kho bhavaṃ ānando
imaṃ pariyāyamakāsi yadidaṃ idhāgamanāya. Nisīdatu bhavaṃ ānando, idamāsanaṃ
paññattan"ti. Nisīdi kho āyasmā ānando paññatte āsane. Gopakamoggallānopi kho
brāhmaṇo aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinno kho
gopakamoggallāno brāhmaṇo āyasmantaṃ ānandaṃ etadavoca: <a class="wp" id="wp5"></a>"atthi nu kho, bho
ānanda, ekabhikkhupi tehi dhammehi sabbenasabbaṃ sabbathāsabbaṃ samannāgato
yehi dhammehi samannāgato so bhavaṃ gotamo ahosi arahaṃ sammāsambuddho"ti?
"Natthi kho, brāhmaṇa, ekabhikkhupi tehi dhammehi sabbenasabbaṃ sabbathāsabbaṃ
samannāgato yehi dhammehi samannāgato so bhagavā ahosi arahaṃ sammāsambuddho.
So hi, brāhmaṇa, bhagavā anuppannassa maggassa uppādetā, asañjātassa maggassa
sañjanetā, anakkhātassa maggassa akkhātā, maggaññū, maggavidū, maggakovido;
maggānugā ca pana etarahi sāvakā viharanti pacchā samannāgatā"ti. <a class="wp" id="wp6"></a>Ayañca hidaṃ
āyasmato ānandassa gopakamoggallānena brāhmaṇena saddhiṃ antarākathā vippakatā
ahosi.</p>

<p><span class="parno">3</span>
<a class="pts1" id="pts3.9"></a>
<a id="p_11M_171" class="ms"></a>
Atha kho vassakāro brāhmaṇo magadhamahāmatto rājagahe kammante anusaññāyamāno
yena gopakamoggallānassa brāhmaṇassa kammanto, yenāyasmā ānando tenupasankami;
upasankamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ
vītisāretvā ekamantaṃ nisīdi. Ekamantaṃ nisinno kho vassakāro brāhmaṇo
magadhamahāmatto āyasmantaṃ ānandaṃ etadavoca: "kāya nuttha, bho ānanda,
etarahi kathāya sannisinnā, kā ca pana vo antarākathā vippakatā"ti? "Idha maṃ,
brāhmaṇa, gopakamoggallāno brāhmaṇo evamāha: ‘atthi nu kho, bho ānanda,
ekabhikkhupi tehi dhammehi sabbenasabbaṃ sabbathāsabbaṃ samannāgato yehi
dhammehi samannāgato so bhavaṃ gotamo ahosi arahaṃ sammāsambuddho’ti. Evaṃ
vutte, ahaṃ, brāhmaṇa, gopakamoggallānaṃ brāhmaṇaṃ etadavocaṃ: ‘natthi kho,
brāhmaṇa, ekabhikkhupi tehi dhammehi sabbenasabbaṃ sabbathāsabbaṃ samannāgato
yehi dhammehi samannāgato so bhagavā ahosi arahaṃ sammāsambuddho. So hi,
brāhmaṇa, bhagavā anuppannassa maggassa uppādetā, asañjātassa maggassa
sañjanetā, anakkhātassa maggassa akkhātā, maggaññū, maggavidū, maggakovido;
maggānugā ca pana etarahi sāvakā viharanti pacchā samannāgatā’ti. Ayaṃ kho no,
brāhmaṇa, gopakamoggallānena brāhmaṇena saddhiṃ antarākathā vippakatā. Atha
tvaṃ anuppatto"ti.</p>
<hr>

<p><span class="parno">4</span><a class="wp" id="wp7"></a>
<a id="p_11M_172" class="ms"></a>
<a class="msdiv" id="msdiv_80"></a>
"Atthi nu kho, bho ānanda, ekabhikkhupi tena bhotā gotamena ṭhapito: ‘ayaṃ vo
mamaccayena paṭisaraṇaṃ bhavissatī’ti, yaṃ tumhe etarahi <span class="var" title="paṭidhāveyyāthāti (bj, s1-3, km, pts1)" id="note111">paṭipādeyyāthā"ti</span>?
"Natthi kho, brāhmaṇa, ekabhikkhupi tena bhagavatā jānatā passatā arahatā
sammāsambuddhena ṭhapito: ‘ayaṃ vo mamaccayena paṭisaraṇaṃ bhavissatī’ti, yaṃ
mayaṃ etarahi paṭipādeyyāmā"ti. <a class="wp" id="wp8"></a>"Atthi pana, bho ānanda, ekabhikkhupi saṃghena
sammato, sambahulehi therehi bhikkhūhi ṭhapito: ‘ayaṃ no bhagavato accayena
paṭisaraṇaṃ bhavissatī’ti, yaṃ tumhe etarahi paṭipādeyyāthā"ti? "Natthi kho,
brāhmaṇa, ekabhikkhupi saṃghena sammato, sambahulehi therehi bhikkhūhi ṭhapito:
‘ayaṃ no bhagavato accayena paṭisaraṇaṃ bhavissatī’ti, yaṃ mayaṃ etarahi
paṭipādeyyāmā"ti. <a class="wp" id="wp9"></a>"Evaṃ appaṭisaraṇe ca pana, bho ānanda, ko hetu sāmaggiyā"ti?
"Na kho mayaṃ, brāhmaṇa, appaṭisaraṇā; sappaṭisaraṇā mayaṃ, brāhmaṇa;
dhammappaṭisaraṇā"ti.</p>
<hr>

<p><span class="parno">5</span><a class="wp" id="wp10"></a>
<a class="pts1" id="pts3.10"></a>
<a id="p_11M_173" class="ms"></a>
"‘Atthi nu kho, bho ānanda, ekabhikkhupi tena bhotā gotamena ṭhapito—ayaṃ vo
mamaccayena paṭisaraṇaṃ bhavissatīti, yaṃ tumhe etarahi paṭipādeyyāthā’ti—iti
puṭṭho samāno ‘natthi kho, brāhmaṇa, ekabhikkhupi tena bhagavatā jānatā passatā
arahatā sammāsambuddhena ṭhapito—ayaṃ vo mamaccayena paṭisaraṇaṃ
bhavissatīti, yaṃ mayaṃ etarahi paṭipādeyyāmā’ti vadesi; ‘atthi pana, bho
ānanda, ekabhikkhupi sanghena sammato, sambahulehi therehi bhikkhūhi ṭhapito – 
ayaṃ no bhagavato accayena paṭisaraṇaṃ bhavissatīti, yaṃ tumhe etarahi
paṭipādeyyāthā’ti—iti puṭṭho samāno ‘natthi kho, brāhmaṇa, ekabhikkhupi
sanghena sammato, sambahulehi therehi bhikkhūhi ṭhapito—ayaṃ no bhagavato
accayena paṭisaraṇaṃ bhavissatīti, yaṃ mayaṃ etarahi paṭipādeyyāmā’ti—vadesi;
‘evaṃ appaṭisaraṇe ca pana, bho ānanda, ko hetu sāmaggiyā’ti iti puṭṭho samāno
‘na kho mayaṃ, brāhmaṇa, appaṭisaraṇā; sappaṭisaraṇā mayaṃ, brāhmaṇa;
dhammappaṭisaraṇā’ti vadesi. Imassa pana, bho ānanda, bhāsitassa kathaṃ attho
daṭṭhabbo"ti?</p>

<p><span class="parno">6</span>
<a id="p_11M_174" class="ms"></a>
<a class="msdiv" id="msdiv_81"></a>
"Atthi kho, brāhmaṇa, tena bhagavatā jānatā passatā arahatā sammāsambuddhena
bhikkhūnaṃ sikkhāpadaṃ paññattaṃ, pātimokkhaṃ uddiṭṭhaṃ. Te mayaṃ tadahuposathe
yāvatikā ekaṃ gāmakhettaṃ upanissāya viharāma te sabbe ekajjhaṃ sannipatāma;
sannipatitvā yassa taṃ pavattati taṃ ajjhesāma. Tasmiñce bhaññamāne hoti
bhikkhussa āpatti hoti vītikkamo taṃ mayaṃ yathādhammaṃ yathānusiṭṭhaṃ
kāremāti. Na kira no bhavanto kārenti; dhammo no kāreti".</p>

<p><span class="parno">7</span><a class="wp" id="wp11"></a>
<a id="p_11M_175" class="ms"></a>
"Atthi nu kho, bho ānanda, ekabhikkhupi yaṃ tumhe etarahi sakkarotha <span class="var" title="garukarotha (bj, s1-3, km, pts1)" id="note112">garuṃ
karotha</span> mānetha pūjetha; sakkatvā <span class="var" title="garukatvā (bj, s1-3, km, pts1)" id="note113">garuṃ katvā</span> upanissāya viharathā"ti? "Natthi
kho, brāhmaṇa, ekabhikkhupi yaṃ mayaṃ etarahi sakkaroma garuṃ karoma mānema
pūjema; sakkatvā garuṃ katvā upanissāya viharāmā"ti.</p>
<hr>

<p><span class="parno">8</span>
<a class="pts1" id="pts3.11"></a>
<a id="p_11M_176" class="ms"></a>
"‘Atthi nu kho, bho ānanda, ekabhikkhupi tena bhotā gotamena ṭhapito—ayaṃ vo
mamaccayena paṭisaraṇaṃ bhavissatīti yaṃ tumhe etarahi paṭipādeyyāthā’ti—iti
puṭṭho samāno ‘natthi kho, brāhmaṇa, ekabhikkhupi tena bhagavatā jānatā passatā
arahatā sammāsambuddhena ṭhapito—ayaṃ vo mamaccayena paṭisaraṇaṃ bhavissatīti
yaṃ mayaṃ etarahi paṭipādeyyāmā’ti vadesi; <a class="wp" id="wp12"></a>‘atthi pana, bho ānanda,
ekabhikkhupi sanghena sammato, sambahulehi therehi bhikkhūhi ṭhapito—ayaṃ no
bhagavato accayena paṭisaraṇaṃ bhavissatīti yaṃ tumhe etarahi
paṭipādeyyāthā’ti—iti puṭṭho samāno ‘natthi kho, brāhmaṇa, ekabhikkhupi
sanghena sammato, sambahulehi therehi bhikkhūhi ṭhapito—ayaṃ no bhagavato
accayena paṭisaraṇaṃ bhavissatīti yaṃ mayaṃ etarahi paṭipādeyyāmā’ti vadesi;
‘atthi nu kho, bho ānanda, ekabhikkhupi yaṃ tumhe etarahi sakkarotha garuṃ
karotha mānetha pūjetha; sakkatvā garuṃ katvā upanissāya viharathā’ti—iti
puṭṭho samāno ‘natthi kho, brāhmaṇa, ekabhikkhupi yaṃ mayaṃ etarahi sakkaroma
garuṃ karoma mānema pūjema; sakkatvā garuṃ katvā upanissāya viharāmā’ti vadesi.
Imassa pana, bho ānanda, bhāsitassa kathaṃ attho daṭṭhabbo"ti?</p>
<hr>

<p><span class="parno">9</span><a class="wp" id="wp13"></a>
<a id="p_11M_177" class="ms"></a>
<a class="msdiv" id="msdiv_82"></a>
"Atthi kho, brāhmaṇa, tena bhagavatā jānatā passatā arahatā sammāsambuddhena
dasa pasādanīyā dhammā akkhātā. Yasmiṃ no ime dhammā saṃvijjanti taṃ mayaṃ
etarahi sakkaroma garuṃ karoma mānema pūjema; sakkatvā garuṃ katvā upanissāya
viharāma. Katame dasa?</p>

<p><span class="parno">10</span><a class="wp" id="wp14"></a>
<a id="p_11M_178" class="ms"></a>
Idha, brāhmaṇa, bhikkhu sīlavā hoti, pātimokkhasaṃvarasaṃvuto viharati
ācāragocarasampanno, aṇumattesu vajjesu bhayadassāvī, samādāya sikkhati
sikkhāpadesu. <span class="brnum">(1)</span></p>

<p><span class="parno">11</span><a class="wp" id="wp15"></a>
<a id="p_11M_179" class="ms"></a>
Bahussuto hoti sutadharo sutasannicayo. Ye te dhammā ādikalyāṇā, majjhekalyāṇā,
pariyosānakalyāṇā, <span class="var" title="sātthā sabyañjanā (bj, s1-3, km)" id="note116">sātthaṃ, sabyañjanaṃ</span>, kevalaparipuṇṇaṃ parisuddhaṃ
brahmacariyaṃ abhivadanti tathārūpāssa dhammā bahussutā honti <span class="var" title="dhatā (bj, s1-3, km, pts1)" id="note117">dhātā</span> vacasā
paricitā manasānupekkhitā diṭṭhiyā suppaṭividdhā. <span class="brnum">(2)</span></p>

<p><span class="parno">12</span><a class="wp" id="wp16"></a>
<a id="p_11M_180" class="ms"></a>
<span class="var" title="hoti itarītarehi (bj)" id="note118">Santuṭṭho hoti</span> cīvara&shy;piṇḍapāta&shy;senāsana&shy;gilānappaccaya&shy;bhesajja&shy;parikkhārehi. <span class="brnum">(3)</span></p>
<hr>

<p><span class="parno">13</span><a class="wp" id="wp17"></a>
<a id="p_11M_181" class="ms"></a>
Catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī
hoti akicchalābhī akasiralābhī. <span class="brnum">(4)</span></p>

<p><span class="parno">14</span><a class="wp" id="wp18"></a>
<a class="pts1" id="pts3.12"></a>
<a id="p_11M_182" class="ms"></a>
Anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi
hutvā eko hoti; āvibhāvaṃ tirobhāvaṃ; <span class="var" title="tirokuḍḍaṃ (bj, s1-3, km, pts1)" id="note119">tirokuṭṭaṃ</span> tiropākāraṃ tiropabbataṃ
asajjamāno gacchati, seyyathāpi ākāse; pathaviyāpi ummujjanimujjaṃ karoti,
seyyathāpi udake; udakepi abhijjamāne gacchati, seyyathāpi pathaviyaṃ; ākāsepi
pallankena kamati, seyyathāpi pakkhī sakuṇo; imepi candimasūriye evaṃmahiddhike
evaṃmahānubhāve pāṇinā <span class="var" title="parāmasati (mr)" id="note120">parimasati</span> parimajjati, yāva brahmalokāpi kāyena vasaṃ
vatteti. <span class="brnum">(5)</span></p>

<p><span class="parno">15</span><a class="wp" id="wp19"></a>
<a id="p_11M_183" class="ms"></a>
Dibbāya sotadhātuyā visuddhāya atikkantamānusikāya ubho sadde suṇāti—dibbe ca
mānuse ca, ye dūre santike ca. <span class="brnum">(6)</span></p>

<p><span class="parno">16</span><a class="wp" id="wp20"></a>
<a id="p_11M_184" class="ms"></a>
Parasattānaṃ parapuggalānaṃ cetasā ceto paricca pajānāti. Sarāgaṃ vā cittaṃ
‘sarāgaṃ cittan’ti pajānāti, vītarāgaṃ vā cittaṃ ‘vītarāgaṃ cittan’ti pajānāti,
sadosaṃ vā cittaṃ ‘sadosaṃ cittan’ti pajānāti, vītadosaṃ vā cittaṃ ‘vītadosaṃ
cittan’ti pajānāti, samohaṃ vā cittaṃ ‘samohaṃ cittan’ti pajānāti, vītamohaṃ vā
cittaṃ ‘vītamohaṃ cittan’ti pajānāti, sankhittaṃ vā cittaṃ ‘sankhittaṃ
cittan’ti pajānāti, vikkhittaṃ vā cittaṃ ‘vikkhittaṃ cittan’ti pajānāti,
mahaggataṃ vā cittaṃ ‘mahaggataṃ cittan’ti pajānāti, amahaggataṃ vā cittaṃ
‘amahaggataṃ cittan’ti pajānāti, sauttaraṃ vā cittaṃ ‘sauttaraṃ cittan’ti
pajānāti, anuttaraṃ vā cittaṃ ‘anuttaraṃ cittan’ti pajānāti, samāhitaṃ vā
cittaṃ ‘samāhitaṃ cittan’ti pajānāti, asamāhitaṃ vā cittaṃ ‘asamāhitaṃ
cittan’ti pajānāti, vimuttaṃ vā cittaṃ ‘vimuttaṃ cittan’ti pajānāti, avimuttaṃ
vā cittaṃ ‘avimuttaṃ cittan’ti pajānāti. <span class="brnum">(7)</span></p>

<p><span class="parno">17</span><a class="wp" id="wp21"></a>
<a id="p_11M_185" class="ms"></a>
Anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo
tissopi jātiyo catassopi jātiyo pañcapi jātiyo dasapi jātiyo vīsampi jātiyo
tiṃsampi jātiyo cattārīsampi jātiyo paññāsampi jātiyo jātisatampi
jātisahassampi jātisatasahassampi anekepi saṃvaṭṭakappe anekepi vivaṭṭakappe
anekepi saṃvaṭṭavivaṭṭakappe: ‘amutrāsiṃ evaṃnāmo evangotto evaṃvaṇṇo evamāhāro
evaṃsukhadukkhappaṭisaṃvedī evamāyupariyanto, so tato cuto amutra udapādiṃ;
tatrāpāsiṃ evaṃnāmo evangotto evaṃvaṇṇo evamāhāro evaṃsukhadukkhappaṭisaṃvedī
evamāyupariyanto, so tato cuto idhūpapanno’ti. Iti sākāraṃ sauddesaṃ
anekavihitaṃ pubbenivāsaṃ anussarati. <span class="brnum">(8)</span></p>

<p><span class="parno">18</span><a class="wp" id="wp22"></a>
<a id="p_11M_186" class="ms"></a>
Dibbena cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe, sugate duggate yathākammūpage satte
pajānāti. <span class="brnum">(9)</span></p>

<p><span class="parno">19</span><a class="wp" id="wp23"></a>
<a id="p_11M_187" class="ms"></a>
Āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharati. <span class="brnum">(10)</span></p>
<hr>

<p><span class="parno">20</span>
<a id="p_11M_188" class="ms"></a>
Ime kho, brāhmaṇa, tena bhagavatā jānatā passatā arahatā sammāsambuddhena dasa
pasādanīyā dhammā akkhātā. Yasmiṃ no ime dhammā saṃvijjanti taṃ mayaṃ etarahi
sakkaroma garuṃ karoma mānema pūjema; sakkatvā garuṃ katvā upanissāya
viharāmā"ti.</p>

<p><span class="parno">21</span><a class="wp" id="wp24"></a>
<a class="pts1" id="pts3.13"></a>
<a id="p_11M_189" class="ms"></a>
<a class="msdiv" id="msdiv_83"></a>
Evaṃ vutte, vassakāro brāhmaṇo magadhamahāmatto upanandaṃ senāpatiṃ āmantesi:
"taṃ kiṃ <span class="var" title="maññasi bhavaṃ senāpati (bj, mr) | maññasi evaṃ senāpati (s1-3, km, pts1)" id="note121">maññati bhavaṃ senāpati</span> yadime bhonto sakkātabbaṃ sakkaronti, garuṃ
kātabbaṃ garuṃ karonti, mānetabbaṃ mānenti, pūjetabbaṃ pūjenti"? "<span class="var" title="taggha me (mr)" id="note122">Tagghime</span>
bhonto sakkātabbaṃ sakkaronti, garuṃ kātabbaṃ garuṃ karonti, mānetabbaṃ
mānenti, pūjetabbaṃ pūjenti. Imañca hi te bhonto na sakkareyyuṃ na garuṃ
kareyyuṃ na māneyyuṃ na pūjeyyuṃ; atha kiñcarahi te bhonto sakkareyyuṃ garuṃ
kareyyuṃ māneyyuṃ pūjeyyuṃ, sakkatvā garuṃ katvā mānetvā pūjetvā upanissāya
vihareyyun"ti?</p>

<p><span class="parno">22</span><a class="wp" id="wp25"></a>
<a id="p_11M_190" class="ms"></a>
Atha kho vassakāro brāhmaṇo magadhamahāmatto āyasmantaṃ ānandaṃ etadavoca:
"kahaṃ pana bhavaṃ ānando etarahi viharatī"ti? "Veḷuvane khohaṃ, brāhmaṇa,
etarahi viharāmī"ti. "Kacci pana, bho ānanda, veḷuvanaṃ ramaṇīyañceva
appasaddañca appanigghosañca vijanavātaṃ <span class="var" title="manussarāhaseyyakaṃ (bj, s1-3, km, pts1)" id="note123">manussarāhasseyyakaṃ</span>
paṭisallānasāruppan"ti? "Taggha, brāhmaṇa, veḷuvanaṃ ramaṇīyañceva appasaddañca
appanigghosañca vijanavātaṃ manussarāhasseyyakaṃ paṭisallānasāruppaṃ, yathā taṃ
tumhādisehi rakkhakehi gopakehī"ti.</p>

<p><span class="parno">23</span>
<a id="p_11M_191" class="ms"></a>
"Taggha, bho ānanda, veḷuvanaṃ ramaṇīyañceva appasaddañca appanigghosañca
vijanavātaṃ manussarāhasseyyakaṃ paṭisallānasāruppaṃ, yathā taṃ bhavantehi
jhāyīhi jhānasīlīhi. Jhāyino ceva bhavanto jhānasīlino ca.</p>

<p><span class="parno">24</span>
<a id="p_11M_192" class="ms"></a>
Ekamidāhaṃ, bho ānanda, samayaṃ so bhavaṃ gotamo vesāliyaṃ viharati mahāvane
kūṭāgārasālāyaṃ. Atha khvāhaṃ, bho ānanda, yena mahāvanaṃ kūṭāgārasālā yena so
bhavaṃ gotamo tenupasankamiṃ. Tatra ca pana so bhavaṃ gotamo anekapariyāyena
jhānakathaṃ kathesi. Jhāyī ceva so bhavaṃ gotamo ahosi jhānasīlī ca. Sabbañca
pana so bhavaṃ gotamo jhānaṃ vaṇṇesī"ti.</p>

<p><span class="parno">25</span><a class="wp" id="wp26"></a>
<a class="pts1" id="pts3.14"></a>
<a id="p_11M_193" class="ms"></a>
<a class="msdiv" id="msdiv_84"></a>
"Na ca kho, brāhmaṇa, so bhagavā sabbaṃ jhānaṃ vaṇṇesi, napi so bhagavā sabbaṃ
jhānaṃ na vaṇṇesīti. Kathaṃ rūpañca, brāhmaṇa, so bhagavā jhānaṃ na vaṇṇesi?
Idha, brāhmaṇa, ekacco kāmarāgapariyuṭṭhitena cetasā viharati kāmarāgaparetena,
uppannassa ca kāmarāgassa nissaraṇaṃ yathābhūtaṃ nappajānāti; so kāmarāgaṃyeva
antaraṃ karitvā jhāyati pajjhāyati nijjhāyati apajjhāyati. Byāpādapariyuṭṭhitena cetasā viharati byāpādaparetena, uppannassa ca byāpādassa nissaraṇaṃ yathābhūtaṃ nappajānāti; so byāpādaṃyeva antaraṃ karitvā jhāyati pajjhāyati nijjhāyati apajjhāyati. Thinamiddhapariyuṭṭhitena cetasā viharati thinamiddhaparetena, uppannassa ca thinamiddhassa nissaraṇaṃ yathābhūtaṃ nappajānāti; so thinamiddhaṃyeva antaraṃ karitvā jhāyati pajjhāyati nijjhāyati apajjhāyati. Uddhaccakukkuccapariyuṭṭhitena cetasā viharati uddhaccakukkuccaparetena, uppannassa ca uddhaccakukkuccassa nissaraṇaṃ yathābhūtaṃ nappajānāti; so uddhaccakukkuccaṃyeva antaraṃ karitvā jhāyati pajjhāyati nijjhāyati apajjhāyati. Vicikicchāpariyuṭṭhitena cetasā viharati vicikicchāparetena, uppannāya ca vicikicchāya nissaraṇaṃ yathābhūtaṃ nappajānāti; so vicikicchaṃyeva antaraṃ karitvā jhāyati pajjhāyati nijjhāyati apajjhāyati. Evarūpaṃ kho, brāhmaṇa, so bhagavā jhānaṃ na vaṇṇesi.</p>
<hr>

<p><span class="parno">26</span><a class="wp" id="wp27"></a>
<a id="p_11M_194" class="ms"></a>
Kathaṃ rūpañca, brāhmaṇa, so bhagavā jhānaṃ vaṇṇesi? Idha, brāhmaṇa, bhikkhu
vivicceva kāmehi vivicca akusalehi dhammehi savitakkaṃ savicāraṃ vivekajaṃ
pītisukhaṃ paṭhamaṃ jhānaṃ upasampajja viharati. Vitakkavicārānaṃ vūpasamā
ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ
pītisukhaṃ dutiyaṃ jhānaṃ … tatiyaṃ jhānaṃ … catutthaṃ jhānaṃ upasampajja
viharati. Evarūpaṃ kho, brāhmaṇa, so bhagavā jhānaṃ vaṇṇesī"ti.</p>
<hr>

<p><span class="parno">27</span><a class="wp" id="wp28"></a>
<a class="pts1" id="pts3.15"></a>
<a id="p_11M_195" class="ms"></a>
"Gārayhaṃ kira, bho ānanda, so bhavaṃ gotamo jhānaṃ garahi, pāsaṃsaṃ pasaṃsi.
Handa ca dāni mayaṃ, bho ānanda, gacchāma; bahukiccā mayaṃ bahukaraṇīyā"ti.
"Yassadāni tvaṃ, brāhmaṇa, kālaṃ maññasī"ti. Atha kho vassakāro brāhmaṇo
magadhamahāmatto āyasmato ānandassa bhāsitaṃ abhinanditvā anumoditvā
uṭṭhāyāsanā pakkāmi.</p>
<hr>

<p><span class="parno">28</span><a class="wp" id="wp29"></a>
<a id="p_11M_196" class="ms"></a>
Atha kho gopakamoggallāno brāhmaṇo acirapakkante vassakāre brāhmaṇe
magadhamahāmatte āyasmantaṃ ānandaṃ etadavoca: "yaṃ no mayaṃ bhavantaṃ ānandaṃ
apucchimhā taṃ no bhavaṃ ānando na byākāsī"ti. "Nanu te, brāhmaṇa, avocumhā:
‘natthi kho, brāhmaṇa, ekabhikkhupi tehi dhammehi sabbenasabbaṃ sabbathāsabbaṃ
samannāgato yehi dhammehi samannāgato so bhagavā ahosi arahaṃ sammāsambuddho.
So hi, brāhmaṇa, bhagavā anuppannassa maggassa uppādetā, asañjātassa maggassa
sañjanetā, anakkhātassa maggassa akkhātā, maggaññū, maggavidū, maggakovido.
Maggānugā ca pana etarahi sāvakā viharanti pacchā samannāgatā’"ti.</p>
<p class="endsection">Gopakamoggallānasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn107.html"></a><a id="next-sutta" href="./mn109.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN108: Gopakamoggallānasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
