<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 91</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN91: Brahmāyusutta - Brahmāyu</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_1120" class="ms"></a>
<a class="msdiv" id="msdiv_383"></a>
<span class="evam">Evaṃ me sutaṃ—​</span>   ekaṃ samayaṃ bhagavā videhesu cārikaṃ carati mahatā bhikkhusaṃghena saddhiṃ
pañcamattehi bhikkhusatehi. <a class="wp" id="wp2"></a>Tena kho pana samayena brahmāyu brāhmaṇo mithilāyaṃ
paṭivasati jiṇṇo vuḍḍho mahallako addhagato vayoanuppatto, vīsavassasatiko
jātiyā, tiṇṇaṃ <span class="var" title="bedānaṃ (mr)" id="note562">vedānaṃ</span> pāragū sanighaṇḍukeṭubhānaṃ sākkharappabhedānaṃ
itihāsapañcamānaṃ, padako, veyyākaraṇo, lokāyatamahāpurisalakkhaṇesu
anavayo. <a class="wp" id="wp3"></a>Assosi kho brahmāyu brāhmaṇo: "samaṇo khalu bho, gotamo sakyaputto
sakyakulā pabbajito videhesu cārikaṃ carati mahatā bhikkhusaṃghena saddhiṃ
pañcamattehi bhikkhusatehi. Taṃ kho pana bhavantaṃ gotamaṃ evaṃ kalyāṇo
kittisaddo abbhuggato: ‘itipi so bhagavā arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā’ti. So imaṃ lokaṃ sadevakaṃ samārakaṃ sabrahmakaṃ
sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So
dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ
sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Sādhu kho
pana tathārūpānaṃ arahataṃ dassanaṃ hotī"ti.</p>

<p><span class="parno">2</span><a class="wp" id="wp4"></a>
<a class="pts1" id="pts2.134"></a>
<a id="p_10M_1121" class="ms"></a>
<a class="msdiv" id="msdiv_384"></a>
Tena kho pana samayena brahmāyussa brāhmaṇassa uttaro nāma māṇavo antevāsī hoti
tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ
itihāsapañcamānaṃ, padako, veyyākaraṇo, lokāyatamahāpurisalakkhaṇesu
anavayo. Atha kho brahmāyu brāhmaṇo uttaraṃ māṇavaṃ āmantesi: "ayaṃ, tāta
uttara, samaṇo gotamo sakyaputto sakyakulā pabbajito videhesu cārikaṃ carati
mahatā bhikkhusaṃghena saddhiṃ pañcamattehi bhikkhusatehi. Taṃ kho pana
bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ
sammāsambuddho … pe … sādhu kho pana tathārūpānaṃ arahataṃ dassanaṃ hotī’ti.
Ehi tvaṃ, tāta uttara, yena samaṇo gotamo tenupasankama; upasankamitvā samaṇaṃ
gotamaṃ jānāhi, yadi vā taṃ bhavantaṃ gotamaṃ tathā santaṃyeva saddo
abbhuggato, yadi vā no tathā; yadi vā so bhavaṃ gotamo tādiso, yadi vā na
tādiso. Tathā mayaṃ taṃ bhavantaṃ gotamaṃ vedissāmā"ti. <a class="wp" id="wp5"></a>"Yathā kathaṃ panāhaṃ,
bho, taṃ bhavantaṃ gotamaṃ jānissāmi yadi vā taṃ bhavantaṃ gotamaṃ tathā
santaṃyeva saddo abbhuggato, yadi vā no tathā; yadi vā so bhavaṃ gotamo tādiso,
yadi vā na tādiso"ti. "Āgatāni kho, tāta uttara, amhākaṃ mantesu
dvattiṃsamahāpurisalakkhaṇāni, yehi samannāgatassa mahāpurisassa dveyeva
gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko
dhammarājā cāturanto vijitāvī janapadatthāvariyappatto sattaratanasamannāgato.
Tassimāni satta ratanāni bhavanti, seyyathidaṃ—cakkaratanaṃ, hatthiratanaṃ,
assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva
sattamaṃ. Parosahassaṃ kho panassa puttā bhavanti sūrā vīrangarūpā
parasenappamaddanā. So imaṃ pathaviṃ sāgarapariyantaṃ adaṇḍena <span class="var" title="dhammena samena (mr)" id="note563">asatthena
dhammena</span> abhivijiya ajjhāvasati. Sace kho pana agārasmā anagāriyaṃ pabbajati,
arahaṃ hoti sammāsambuddho loke vivaṭṭacchado. Ahaṃ kho pana, tāta uttara,
mantānaṃ dātā; tvaṃ mantānaṃ paṭiggahetā"ti.</p>
<hr>

<p><span class="parno">3</span><a class="wp" id="wp6"></a>
<a class="pts1" id="pts2.135"></a>
<a id="p_10M_1122" class="ms"></a>
<a class="msdiv" id="msdiv_385"></a>
"Evaṃ, bho"ti kho uttaro māṇavo brahmāyussa brāhmaṇassa paṭissutvā uṭṭhāyāsanā
brahmāyuṃ brāhmaṇaṃ abhivādetvā padakkhiṇaṃ katvā videhesu yena bhagavā tena
cārikaṃ pakkāmi. Anupubbena cārikaṃ caramāno yena bhagavā tenupasankami;
upasankamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ
vītisāretvā ekamantaṃ nisīdi. Ekamantaṃ nisinno kho uttaro māṇavo bhagavato
kāye dvattiṃsamahāpurisalakkhaṇāni samannesi. Addasā kho uttaro māṇavo
bhagavato kāye dvattiṃsamahāpurisalakkhaṇāni, yebhuyyena thapetvā dve.
Dvīsu mahāpurisalakkhaṇesu kankhati vicikicchati nādhimuccati na sampasīdati – 
kosohite ca vatthaguyhe pahūtajivhatāya ca. Atha kho bhagavato etadahosi:
"passati kho me ayaṃ uttaro māṇavo dvattiṃsamahāpurisalakkhaṇāni,
yebhuyyena thapetvā dve. Dvīsu mahāpurisalakkhaṇesu kankhati vicikicchati
nādhimuccati na sampasīdati—kosohite ca vatthaguyhe pahūtajivhatāya cā"ti.
<a class="wp" id="wp7"></a>Atha kho bhagavā tathārūpaṃ iddhābhisankhāraṃ abhisankhāsi yathā addasa uttaro
māṇavo bhagavato kosohitaṃ vatthaguyhaṃ. Atha kho bhagavā jivhaṃ ninnāmetvā
ubhopi kaṇṇasotāni anumasi <span class="var" title="parimasi (bj, mr)" id="note564">paṭimasi</span>; ubhopi <span class="var" title="nāsikāsotāni (bj)" id="note565">nāsikasotāni</span> anumasi paṭimasi;
kevalampi nalāṭamaṇḍalaṃ jivhāya chādesi. <a class="wp" id="wp8"></a>Atha kho uttarassa māṇavassa
etadahosi: "samannāgato kho samaṇo gotamo dvattiṃsamahāpurisalakkhaṇehi.
Yannūnāhaṃ samaṇaṃ gotamaṃ anubandheyyaṃ, iriyāpathamassa passeyyan"ti. Atha
kho uttaro māṇavo sattamāsāni bhagavantaṃ anubandhi chāyāva <span class="var" title="anupāyinī (s1-3, km, mr)" id="note566">anapāyinī</span>.</p>

<p><span class="parno">4</span>
<a class="pts1" id="pts2.136"></a>
<a id="p_10M_1123" class="ms"></a>
<a class="msdiv" id="msdiv_386"></a>
Atha kho uttaro māṇavo sattannaṃ māsānaṃ accayena videhesu yena mithilā tena
cārikaṃ pakkāmi. Anupubbena cārikaṃ caramāno yena mithilā yena brahmāyu
brāhmaṇo tenupasankami; upasankamitvā brahmāyuṃ brāhmaṇaṃ abhivādetvā ekamantaṃ
nisīdi. Ekamantaṃ nisinnaṃ kho uttaraṃ māṇavaṃ brahmāyu brāhmaṇo etadavoca:
"kacci, tāta uttara, taṃ bhavantaṃ gotamaṃ tathā santaṃyeva saddo abbhuggato,
no aññathā? Kacci pana so bhavaṃ gotamo tādiso, no aññādiso"ti? "Tathā
santaṃyeva, bho, taṃ bhavantaṃ gotamaṃ saddo abbhuggato, no aññathā; <span class="var" title="tādisova bho (bj) | tādiso ca kho (s1-3, km, mr) | tādiso ca bho (pts1)" id="note567">tādisova</span>
so bhavaṃ gotamo, no aññādiso. <span class="var" title="samannāgato ca so bho (bj) | samannāgato ca bho so (s1-3, pts1)" id="note568">Samannāgato ca so</span> bhavaṃ gotamo
dvattiṃsamahāpurisalakkhaṇehi.</p>
<hr>

<p><span class="parno">5</span><a class="wp" id="wp9"></a>
<a id="p_10M_1124" class="ms"></a>
Suppatiṭṭhitapādo kho pana bho bhavaṃ gotamo; idampi tassa bhoto gotamassa
mahāpurisassa mahāpurisalakkhaṇaṃ bhavati. <span class="brnum">(1)</span></p>

<p><span class="parno">6</span>
<a id="p_10M_1125" class="ms"></a>
Heṭṭhā kho pana tassa bhoto gotamassa pādatalesu cakkāni jātāni sahassārāni
sanemikāni sanābhikāni sabbākāraparipūrāni … <span class="brnum">(2)</span></p>

<p><span class="parno">7</span>
<a id="p_10M_1126" class="ms"></a>
Āyatapaṇhi kho pana so bhavaṃ gotamo  …
<span class="brnum">(3)</span></p>

<p><span class="parno">8</span>
<a id="p_10M_1127" class="ms"></a>
Dīghanguli kho pana so bhavaṃ gotamo  …
<span class="brnum">(4)</span></p>

<p><span class="parno">9</span>
<a id="p_10M_1128" class="ms"></a>
Mudutalunahatthapādo kho pana so bhavaṃ gotamo  …
<span class="brnum">(5)</span></p>

<p><span class="parno">10</span>
<a id="p_10M_1129" class="ms"></a>
Jālahatthapādo kho pana so bhavaṃ gotamo  …
<span class="brnum">(6)</span></p>

<p><span class="parno">11</span>
<a id="p_10M_1130" class="ms"></a>
Ussankhapādo kho pana so bhavaṃ gotamo  …
<span class="brnum">(7)</span></p>
<hr>

<p><span class="parno">12</span>
<a id="p_10M_1131" class="ms"></a>
Eṇijangho kho pana so bhavaṃ gotamo  …
<span class="brnum">(8)</span></p>

<p><span class="parno">13</span>
<a id="p_10M_1132" class="ms"></a>
Ṭhitako kho pana so bhavaṃ gotamo anonamanto ubhohi pāṇitalehi jaṇṇukāni
parimasati parimajjati … <span class="brnum">(9)</span></p>

<p><span class="parno">14</span>
<a id="p_10M_1133" class="ms"></a>
Kosohitavatthaguyho kho pana so bhavaṃ gotamo  …
<span class="brnum">(10)</span></p>

<p><span class="parno">15</span>
<a id="p_10M_1134" class="ms"></a>
Suvaṇṇavaṇṇo kho pana so bhavaṃ gotamo kañcanasannibhattaco  …
<span class="brnum">(11)</span></p>

<p><span class="parno">16</span>
<a id="p_10M_1135" class="ms"></a>
Sukhumacchavi kho pana so bhavaṃ gotamo. Sukhumattā chaviyā rajojallaṃ kāye na
upalimpati … <span class="brnum">(12)</span></p>

<p><span class="parno">17</span>
<a id="p_10M_1136" class="ms"></a>
Ekekalomo kho pana so bhavaṃ gotamo; ekekāni lomāni lomakūpesu jātāni  …
<span class="brnum">(13)</span></p>

<p><span class="parno">18</span>
<a id="p_10M_1137" class="ms"></a>
Uddhaggalomo kho pana so bhavaṃ gotamo; uddhaggāni lomāni jātāni nīlāni
añjanavaṇṇāni kuṇḍalāvaṭṭāni dakkhiṇāvaṭṭakajātāni … <span class="brnum">(14)</span></p>

<p><span class="parno">19</span>
<a id="p_10M_1138" class="ms"></a>
Brahmujugatto kho pana so bhavaṃ gotamo  …
<span class="brnum">(15)</span></p>
<hr>

<p><span class="parno">20</span>
<a id="p_10M_1139" class="ms"></a>
Sattussado kho pana so bhavaṃ gotamo  …
<span class="brnum">(16)</span></p>

<p><span class="parno">21</span>
<a id="p_10M_1140" class="ms"></a>
Sīhapubbaddhakāyo kho pana so bhavaṃ gotamo  …
<span class="brnum">(17)</span></p>

<p><span class="parno">22</span>
<a id="p_10M_1141" class="ms"></a>
Citantaraṃso kho pana so bhavaṃ gotamo  …
<span class="brnum">(18)</span></p>

<p><span class="parno">23</span>
<a id="p_10M_1142" class="ms"></a>
Nigrodhaparimaṇḍalo kho pana so bhavaṃ gotamo; yāvatakvassa kāyo tāvatakvassa
byāmo, yāvatakvassa byāmo tāvatakvassa kāyo … <span class="brnum">(19)</span></p>

<p><span class="parno">24</span>
<a id="p_10M_1143" class="ms"></a>
Samavaṭṭakkhandho kho pana so bhavaṃ gotamo  …
<span class="brnum">(20)</span></p>

<p><span class="parno">25</span>
<a id="p_10M_1144" class="ms"></a>
Rasaggasaggī kho pana so bhavaṃ gotamo  …
<span class="brnum">(21)</span></p>

<p><span class="parno">26</span>
<a class="pts1" id="pts2.137"></a>
<a id="p_10M_1145" class="ms"></a>
Sīhahanu kho pana so bhavaṃ gotamo  …
<span class="brnum">(22)</span></p>

<p><span class="parno">27</span>
<a id="p_10M_1146" class="ms"></a>
Cattālīsadanto kho pana so bhavaṃ gotamo  …
<span class="brnum">(23)</span></p>

<p><span class="parno">28</span>
<a id="p_10M_1147" class="ms"></a>
Samadanto kho pana so bhavaṃ gotamo  …
<span class="brnum">(24)</span></p>
<hr>

<p><span class="parno">29</span>
<a id="p_10M_1148" class="ms"></a>
Aviraḷadanto kho pana so bhavaṃ gotamo  …
<span class="brnum">(25)</span></p>

<p><span class="parno">30</span>
<a id="p_10M_1149" class="ms"></a>
Susukkadāṭho kho pana so bhavaṃ gotamo  …
<span class="brnum">(26)</span></p>

<p><span class="parno">31</span>
<a id="p_10M_1150" class="ms"></a>
Pahūtajivho kho pana so bhavaṃ gotamo  …
<span class="brnum">(27)</span></p>

<p><span class="parno">32</span>
<a id="p_10M_1151" class="ms"></a>
Brahmassaro kho pana so bhavaṃ gotamo karavikabhāṇī  …
<span class="brnum">(28)</span></p>

<p><span class="parno">33</span>
<a id="p_10M_1152" class="ms"></a>
Abhinīlanetto kho pana so bhavaṃ gotamo  …
<span class="brnum">(29)</span></p>
<hr>

<p><span class="parno">34</span>
<a id="p_10M_1153" class="ms"></a>
Gopakhumo kho pana so bhavaṃ gotamo  …
<span class="brnum">(30)</span></p>

<p><span class="parno">35</span>
<a id="p_10M_1154" class="ms"></a>
Uṇṇā kho panassa bhoto gotamassa bhamukantare jātā odātā mudutūlasannibhā  …
<span class="brnum">(31)</span></p>

<p><span class="parno">36</span>
<a id="p_10M_1155" class="ms"></a>
Uṇhīsasīso kho pana so bhavaṃ gotamo; idampi tassa bhoto gotamassa
mahāpurisassa mahāpurisalakkhaṇaṃ bhavati. <span class="brnum">(32)</span></p>

<p><span class="parno">37</span>
<a id="p_10M_1156" class="ms"></a>
Imehi kho, bho, so bhavaṃ gotamo dvattiṃsamahāpurisalakkhaṇehi
samannāgato.</p>
<hr>

<p><span class="parno">38</span><a class="wp" id="wp10"></a>
<a class="pts1" id="pts2.138"></a>
<a id="p_10M_1157" class="ms"></a>
<a class="msdiv" id="msdiv_387"></a>
Gacchanto kho pana so bhavaṃ gotamo dakkhiṇeneva pādena paṭhamaṃ pakkamati. So
nātidūre pādaṃ uddharati, nāccāsanne pādaṃ nikkhipati; so nātisīghaṃ gacchati,
nātisaṇikaṃ gacchati; na ca adduvena adduvaṃ sanghaṭṭento gacchati, na ca
gopphakena gopphakaṃ sanghaṭṭento gacchati. So gacchanto na satthiṃ unnāmeti,
na satthiṃ onāmeti; na satthiṃ sannāmeti, na satthiṃ vināmeti. Gacchato kho
pana tassa bhoto gotamassa <span class="var" title="āraddhakāyova (s1-3, km) | aḍḍhakāyova (mr)" id="note569">adharakāyova</span> iñjati, na ca kāyabalena gacchati.
Apalokento kho pana so bhavaṃ gotamo sabbakāyeneva apaloketi; so na uddhaṃ
ulloketi, na adho oloketi; na ca vipekkhamāno gacchati, yugamattañca pekkhati;
tato cassa uttari anāvaṭaṃ ñāṇadassanaṃ bhavati. <a class="wp" id="wp11"></a>So antaragharaṃ pavisanto na
kāyaṃ unnāmeti, na kāyaṃ onāmeti; na kāyaṃ sannāmeti, na kāyaṃ vināmeti. <a class="wp" id="wp12"></a>So
nātidūre nāccāsanne āsanassa parivattati, na ca pāṇinā ālambitvā āsane
nisīdati, na ca āsanasmiṃ kāyaṃ pakkhipati. So antaraghare nisinno samāno na
hatthakukkuccaṃ āpajjati, na pādakukkuccaṃ āpajjati; na adduvena adduvaṃ
āropetvā nisīdati; na ca gopphakena gopphakaṃ āropetvā nisīdati; na ca pāṇinā
hanukaṃ <span class="var" title="upādiyitvā (bj, pts1) | upadahetvā (s1-3)" id="note570">upadahitvā</span> nisīdati. So antaraghare nisinno samāno na chambhati na
kampati na vedhati na paritassati. So achambhī akampī avedhī aparitassī
vigatalomahaṃso. Vivekavatto ca so bhavaṃ gotamo antaraghare nisinno hoti. <a class="wp" id="wp13"></a>So
pattodakaṃ paṭiggaṇhanto na pattaṃ unnāmeti, na pattaṃ onāmeti; na pattaṃ
sannāmeti, na pattaṃ vināmeti. So pattodakaṃ paṭiggaṇhāti nātithokaṃ nātibahuṃ.
So na <span class="var" title="bulubulukārakaṃ (bj)" id="note571">khulukhulukārakaṃ</span> pattaṃ dhovati, na samparivattakaṃ pattaṃ dhovati, na
pattaṃ bhūmiyaṃ nikkhipitvā hatthe dhovati; hatthesu dhotesu patto dhoto hoti,
patte dhote hatthā dhotā honti. So pattodakaṃ chaḍḍeti nātidūre nāccāsanne, na
ca vicchaḍḍayamāno. So odanaṃ paṭiggaṇhanto na pattaṃ unnāmeti, na pattaṃ
onāmeti; na pattaṃ sannāmeti, na pattaṃ vināmeti. <a class="wp" id="wp14"></a>So odanaṃ paṭiggaṇhāti
nātithokaṃ nātibahuṃ. Byañjanaṃ kho pana bhavaṃ gotamo byañjanamattāya āhāreti,
na ca byañjanena ālopaṃ atināmeti. Dvattikkhattuṃ kho bhavaṃ gotamo mukhe
ālopaṃ samparivattetvā ajjhoharati; na cassa kāci odanamiñjā asambhinnā kāyaṃ
pavisati, na cassa kāci odanamiñjā mukhe avasiṭṭhā hoti; athāparaṃ ālopaṃ
upanāmeti. Rasapaṭisaṃvedī kho pana so bhavaṃ gotamo āhāraṃ āhāreti, no ca
rasarāgapaṭisaṃvedī.</p>

<p><span class="parno">39</span>
<a class="pts1" id="pts2.139"></a>
<a id="p_10M_1158" class="ms"></a>
<span class="var" title="aṭṭhangasamannāgato (mr)" id="note572">Aṭṭhangasamannāgataṃ</span> kho pana so bhavaṃ gotamo āhāraṃ āhāreti—neva davāya, na
madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya,
vihiṃsūparatiyā brahmacariyānuggahāya: ‘iti purāṇañca vedanaṃ paṭihankhāmi
navañca vedanaṃ na uppādessāmi, yātrā ca me bhavissati anavajjatā ca
phāsuvihāro cā’ti. <a class="wp" id="wp15"></a>So bhuttāvī pattodakaṃ paṭiggaṇhanto na pattaṃ unnāmeti, na
pattaṃ onāmeti; na pattaṃ sannāmeti, na pattaṃ vināmeti. So pattodakaṃ
paṭiggaṇhāti nātithokaṃ nātibahuṃ. So na khulukhulukārakaṃ pattaṃ dhovati, na
samparivattakaṃ pattaṃ dhovati, na pattaṃ bhūmiyaṃ nikkhipitvā hatthe dhovati;
hatthesu dhotesu patto dhoto hoti, patte dhote hatthā dhotā honti. So
pattodakaṃ chaḍḍeti nātidūre nāccāsanne, na ca vicchaḍḍayamāno. <a class="wp" id="wp16"></a>So bhuttāvī na
pattaṃ bhūmiyaṃ nikkhipati nātidūre nāccāsanne, na ca anatthiko pattena hoti,
na ca ativelānurakkhī pattasmiṃ. <a class="wp" id="wp17"></a>So bhuttāvī muhuttaṃ tuṇhī nisīdati, na ca
anumodanassa kālamatināmeti. So bhuttāvī anumodati, na taṃ bhattaṃ garahati, na
aññaṃ bhattaṃ paṭikankhati; aññadatthu dhammiyā kathāya taṃ parisaṃ sandasseti
samādapeti samuttejeti sampahaṃseti. So taṃ parisaṃ dhammiyā kathāya
sandassetvā samādapetvā samuttejetvā sampahaṃsetvā uṭṭhāyāsanā pakkamati. <a class="wp" id="wp18"></a>So
nātisīghaṃ gacchati, nātisaṇikaṃ gacchati, na ca muccitukāmo gacchati; <a class="wp" id="wp19"></a>na ca
tassa bhoto gotamassa kāye cīvaraṃ accukkaṭṭhaṃ hoti na ca accokkaṭṭhaṃ, na ca
kāyasmiṃ allīnaṃ na ca kāyasmā apakaṭṭhaṃ; na ca tassa bhoto gotamassa kāyamhā
vāto cīvaraṃ apavahati; na ca tassa bhoto gotamassa kāye rajojallaṃ upalimpati.
<a class="wp" id="wp20"></a>So ārāmagato nisīdati paññatte āsane. Nisajja pāde pakkhāleti; na ca so bhavaṃ
gotamo pādamaṇḍanānuyogamanuyutto viharati. So pāde pakkhāletvā nisīdati
pallankaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So neva
attabyābādhāya ceteti, na parabyābādhāya ceteti, na ubhayabyābādhāya ceteti;
attahita&shy;parahita&shy;ubhayahita&shy;sabbalokahitameva so bhavaṃ gotamo cintento
nisinno hoti. So ārāmagato parisati dhammaṃ deseti, na taṃ parisaṃ ussādeti, na
taṃ parisaṃ apasādeti; aññadatthu dhammiyā kathāya taṃ parisaṃ sandasseti
samādapeti samuttejeti sampahaṃseti.</p>
<hr>

<p><span class="parno">40</span><a class="wp" id="wp22"></a>
<a id="p_10M_1159" class="ms"></a>
Aṭṭhangasamannāgato kho panassa bhoto gotamassa mukhato ghoso niccharati – 
vissaṭṭho ca, viññeyyo ca, mañju ca, savanīyo ca, bindu ca, avisārī ca,
gambhīro ca, ninnādī ca. Yathāparisaṃ kho pana so bhavaṃ gotamo sarena
viññāpeti, na cassa bahiddhā parisāya ghoso niccharati. Te tena bhotā gotamena
dhammiyā kathāya sandassitā samādapitā samuttejitā sampahaṃsitā uṭṭhāyāsanā
pakkamanti <span class="var" title="apalokayamānāyeva (bj, mr)" id="note573">avalokayamānāyeva</span> <span class="var" title="avijahantā bhāvena (bj, s1-3, km) | avijahattābhāvena (pts1)" id="note574">avijahitattā</span>. Addasāma kho mayaṃ, bho, taṃ
bhavantaṃ gotamaṃ gacchantaṃ, addasāma ṭhitaṃ, addasāma antaragharaṃ
pavisantaṃ, addasāma antaraghare nisinnaṃ tuṇhībhūtaṃ, addasāma antaraghare
bhuñjantaṃ, addasāma bhuttāviṃ nisinnaṃ tuṇhībhūtaṃ, addasāma bhuttāviṃ
anumodantaṃ, addasāma ārāmaṃ gacchantaṃ, addasāma ārāmagataṃ nisinnaṃ
tuṇhībhūtaṃ, addasāma ārāmagataṃ parisati dhammaṃ desentaṃ. Ediso ca ediso ca
so bhavaṃ gotamo, tato ca bhiyyo"ti.</p>
<hr>

<p><span class="parno">41</span><a class="wp" id="wp23"></a>
<a id="p_10M_1160" class="ms"></a>
<a class="msdiv" id="msdiv_388"></a>
Evaṃ vutte, brahmāyu brāhmaṇo uṭṭhāyāsanā ekaṃsaṃ uttarāsangaṃ karitvā yena
bhagavā tenañjaliṃ paṇāmetvā tikkhattuṃ udānaṃ udāneti: </p>

<p><span class="parno">42</span>
<a id="p_10M_1161" class="ms"></a>
"Namo tassa bhagavato arahato sammāsambuddhassa.</p>

<p><span class="parno">43</span>
<a id="p_10M_1162" class="ms"></a>
Namo tassa bhagavato arahato sammāsambuddhassa.</p>

<p><span class="parno">44</span>
<a id="p_10M_1163" class="ms"></a>
Namo tassa bhagavato arahato sammāsambuddhassāti.</p>

<p><span class="parno">45</span>
<a id="p_10M_1164" class="ms"></a>
Appeva nāma mayaṃ kadāci karahaci tena bhotā gotamena samāgaccheyyāma? Appeva
nāma siyā kocideva kathāsallāpo"ti.</p>
<hr>

<p><span class="parno">46</span><a class="wp" id="wp24"></a>
<a class="pts1" id="pts2.141"></a>
<a id="p_10M_1165" class="ms"></a>
<a class="msdiv" id="msdiv_389"></a>
Atha kho bhagavā videhesu anupubbena cārikaṃ caramāno yena mithilā tadavasari.
Tatra sudaṃ bhagavā mithilāyaṃ viharati maghadevaambavane. Assosuṃ kho
<span class="var" title="methileyyakā (bj, pts1)" id="note575">mithileyyakā</span> brāhmaṇagahapatikā: "samaṇo khalu, bho, gotamo sakyaputto
sakyakulā pabbajito videhesu cārikaṃ caramāno mahatā bhikkhusaṃghena saddhiṃ
pañcamattehi bhikkhusatehi mithilaṃ anuppatto, mithilāyaṃ viharati
maghadevaambavane. Taṃ kho pana bhavantaṃ gotamaṃ evaṃ kalyāṇo kittisaddo
abbhuggato: ‘itipi so bhagavā arahaṃ sammāsambuddho vijjācaraṇasampanno sugato
lokavidū anuttaro purisadammasārathi satthā devamanussānaṃ buddho bhagavā’ti.
So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ
sadevamanussaṃ sayaṃ abhiññā sacchikatvā pavedeti. So dhammaṃ deseti
ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ,
kevalaparipuṇṇaṃ parisuddhaṃ brahmacariyaṃ pakāseti. Sādhu kho pana
tathārūpānaṃ arahataṃ dassanaṃ hotī"ti.</p>
<hr>

<p><span class="parno">47</span><a class="wp" id="wp25"></a>
<a id="p_10M_1166" class="ms"></a>
Atha kho mithileyyakā brāhmaṇagahapatikā yena bhagavā tenupasankamiṃsu;
upasankamitvā appekacce bhagavantaṃ abhivādetvā ekamantaṃ nisīdiṃsu; appekacce
bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā
ekamantaṃ nisīdiṃsu; appekacce yena bhagavā tenañjaliṃ paṇāmetvā ekamantaṃ
nisīdiṃsu; appekacce bhagavato santike nāmagottaṃ sāvetvā ekamantaṃ nisīdiṃsu;
appekacce tuṇhībhūtā ekamantaṃ nisīdiṃsu.</p>

<p><span class="parno">48</span><a class="wp" id="wp26"></a>
<a class="pts1" id="pts2.142"></a>
<a id="p_10M_1167" class="ms"></a>
<a class="msdiv" id="msdiv_390"></a>
Assosi kho brahmāyu brāhmaṇo: "samaṇo khalu, bho, gotamo sakyaputto sakyakulā
pabbajito mithilaṃ anuppatto, mithilāyaṃ viharati maghadevaambavane"ti. Atha
kho brahmāyu brāhmaṇo sambahulehi sāvakehi saddhiṃ yena maghadevaambavanaṃ
tenupasankami. Atha kho brahmāyuno brāhmaṇassa avidūre ambavanassa etadahosi:
"na kho metaṃ patirūpaṃ yohaṃ pubbe appaṭisaṃvidito samaṇaṃ gotamaṃ dassanāya
upasankameyyan"ti. Atha kho brahmāyu brāhmaṇo aññataraṃ māṇavakaṃ āmantesi:
"ehi tvaṃ, māṇavaka, yena samaṇo gotamo tenupasankama; upasankamitvā mama
vacanena samaṇaṃ gotamaṃ appābādhaṃ appātankaṃ lahuṭṭhānaṃ balaṃ phāsuvihāraṃ
puccha: ‘brahmāyu, bho gotama, brāhmaṇo bhavantaṃ gotamaṃ appābādhaṃ appātankaṃ
lahuṭṭhānaṃ balaṃ phāsuvihāraṃ pucchatī’ti. Evañca vadehi: ‘brahmāyu, bho
gotama, brāhmaṇo jiṇṇo vuḍḍho mahallako addhagato vayoanuppatto,
vīsavassasatiko jātiyā, tiṇṇaṃ vedānaṃ pāragū sanighaṇḍukeṭubhānaṃ
sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo. Yāvatā, bho, brāhmaṇagahapatikā mithilāyaṃ paṭivasanti, brahmāyu tesaṃ brāhmaṇo aggamakkhāyati—yadidaṃ bhogehi; brahmāyu tesaṃ brāhmaṇo aggamakkhāyati—yadidaṃ mantehi; brahmāyu tesaṃ brāhmaṇo aggamakkhāyati—yadidaṃ āyunā ceva yasasā ca. So bhoto gotamassa dassanakāmo’"ti.</p>

<p><span class="parno">49</span>
<a id="p_10M_1168" class="ms"></a>
"Evaṃ, bho"ti kho so māṇavako brahmāyussa brāhmaṇassa paṭissutvā yena bhagavā
tenupasankami; upasankamitvā bhagavatā saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so māṇavako
bhagavantaṃ etadavoca: "brahmāyu, bho gotama, brāhmaṇo bhavantaṃ gotamaṃ
appābādhaṃ appātankaṃ lahuṭṭhānaṃ balaṃ phāsuvihāraṃ pucchati; evañca vadeti:
‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto,
vīsavassasatiko jātiyā, tiṇṇaṃ vedānaṃ pāragū sanighaṇḍukeṭubhānaṃ
sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo. Yāvatā, bho, brāhmaṇagahapatikā mithilāyaṃ paṭivasanti, brahmāyu tesaṃ brāhmaṇo aggamakkhāyati—yadidaṃ bhogehi; brahmāyu tesaṃ brāhmaṇo aggamakkhāyati—yadidaṃ mantehi; brahmāyu tesaṃ brāhmaṇo aggamakkhāyati—yadidaṃ āyunā ceva yasasā ca. So bhoto gotamassa dassanakāmo’"ti. "Yassadāni, māṇava, brahmāyu brāhmaṇo kālaṃ maññatī"ti. <a class="wp" id="wp27"></a>Atha kho so māṇavako yena brahmāyu brāhmaṇo tenupasankami; upasankamitvā brahmāyuṃ brāhmaṇaṃ etadavoca: "katāvakāso khomhi bhavatā samaṇena gotamena. Yassadāni bhavaṃ kālaṃ maññatī"ti.</p>

<p><span class="parno">50</span><a class="wp" id="wp28"></a>
<a id="p_10M_1169" class="ms"></a>
<a class="msdiv" id="msdiv_391"></a>
Atha kho brahmāyu brāhmaṇo yena bhagavā tenupasankami. Addasā kho sā parisā
brahmāyuṃ brāhmaṇaṃ dūratova āgacchantaṃ. Disvāna <span class="var" title="atha naṃ (bj) | oramattha (s1-3, km, pts1) | oramati (mr)" id="note576">oramiya</span> okāsamakāsi yathā taṃ
ñātassa yasassino. Atha kho brahmāyu brāhmaṇo taṃ parisaṃ etadavoca: "alaṃ,
bho. Nisīdatha tumhe sake āsane. Idhāhaṃ samaṇassa gotamassa santike
nisīdissāmī"ti.</p>

<p><span class="parno">51</span><a class="wp" id="wp29"></a>
<a class="pts1" id="pts2.143"></a>
<a id="p_10M_1170" class="ms"></a>
Atha kho brahmāyu brāhmaṇo yena bhagavā tenupasankami; upasankamitvā bhagavatā
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho brahmāyu brāhmaṇo bhagavato kāye dvattiṃsamahāpurisalakkhaṇāni samannesi. Addasā kho brahmāyu brāhmaṇo bhagavato kāye dvattiṃsamahāpurisalakkhaṇāni, yebhuyyena ṭhapetvā dve. Dvīsu mahāpurisalakkhaṇesu kankhati vicikicchati nādhimuccati na sampasīdati—kosohite ca vatthaguyhe pahūtajivhatāya ca. Atha kho brahmāyu brāhmaṇo bhagavantaṃ gāthāhi ajjhabhāsi: </p>
<hr>
<blockquote>

<p>
<a id="p_10M_1171" class="ms"></a>
"Ye me dvattiṃsāti sutā,<br>
mahāpurisalakkhaṇā;<br>
Duve tesaṃ na passāmi,<br>
bhoto kāyasmiṃ gotama.
</p>

<p>
<a id="p_10M_1172" class="ms"></a>
Kacci kosohitaṃ bhoto,<br>
vatthaguyhaṃ naruttama;<br>
Nārīsamānasavhayā,<br>
<span class="var" title="kacci jivhā na rassikā. (bj, s1-3, km, pts1)" id="note577">kacci jivhā na dassakā</span>.
</p>

<p>
<a id="p_10M_1173" class="ms"></a>
Kacci pahūtajivhosi,<br>
yathā taṃ jāniyāmase;<br>
Ninnāmayetaṃ pahūtaṃ,<br>
kankhaṃ vinaya no ise.
</p>

<p>
<a id="p_10M_1174" class="ms"></a>
Diṭṭhadhammahitatthāya,<br>
samparāyasukhāya ca;<br>
Katāvakāsā pucchāma,<br>
yaṃ kiñci abhipatthitan"ti.
</p>
</blockquote>

<p><span class="parno">56</span><a class="wp" id="wp30"></a>
<a id="p_10M_1175" class="ms"></a>
<a class="msdiv" id="msdiv_392"></a>
Atha kho bhagavato etadahosi: "passati kho me ayaṃ brahmāyu brāhmaṇo
dvattiṃsamahāpurisalakkhaṇāni, yebhuyyena ṭhapetvā dve. Dvīsu
mahāpurisalakkhaṇesu kankhati vicikicchati nādhimuccati na sampasīdati – 
kosohite ca vatthaguyhe pahūtajivhatāya cā"ti. Atha kho bhagavā tathārūpaṃ
iddhābhisankhāraṃ abhisankhāsi yathā addasa brahmāyu brāhmaṇo bhagavato
kosohitaṃ vatthaguyhaṃ. Atha kho bhagavā jivhaṃ ninnāmetvā ubhopi kaṇṇasotāni
anumasi paṭimasi; ubhopi nāsikasotāni anumasi paṭimasi; kevalampi
nalāṭamaṇḍalaṃ jivhāya chādesi. Atha kho bhagavā brahmāyuṃ brāhmaṇaṃ gāthāhi
paccabhāsi: </p>
<blockquote>

<p><span class="parno">57</span><a class="wp" id="wp31"></a>
<a id="p_10M_1176" class="ms"></a>
"Ye te dvattiṃsāti sutā,<br>
mahāpurisalakkhaṇā;<br>
Sabbe te mama kāyasmiṃ,<br>
mā <span class="var" title="mā vo (mr)" id="note578">te</span> kankhāhu brāhmaṇa.
</p>

<p><span class="parno">58</span>
<a id="p_10M_1177" class="ms"></a>
Abhiññeyyaṃ abhiññātaṃ,<br>
bhāvetabbañca bhāvitaṃ;<br>
Pahātabbaṃ pahīnaṃ me,<br>
tasmā buddhosmi brāhmaṇa.
</p>

<p><span class="parno">59</span>
<a class="pts1" id="pts2.144"></a>
<a id="p_10M_1178" class="ms"></a>
Diṭṭhadhammahitatthāya,<br>
samparāyasukhāya ca;<br>
Katāvakāso pucchassu,<br>
yaṃ kiñci abhipatthitan"ti.
</p>
</blockquote>

<p><span class="parno">60</span><a class="wp" id="wp32"></a>
<a id="p_10M_1179" class="ms"></a>
<a class="msdiv" id="msdiv_393"></a>
Atha kho brahmāyussa brāhmaṇassa etadahosi: "katāvakāso khomhi samaṇena
gotamena. Kiṃ nu kho ahaṃ samaṇaṃ gotamaṃ puccheyyaṃ: ‘diṭṭhadhammikaṃ vā
atthaṃ samparāyikaṃ vā’"ti. Atha kho brahmāyussa brāhmaṇassa etadahosi: "kusalo
kho ahaṃ diṭṭhadhammikānaṃ atthānaṃ. Aññepi maṃ diṭṭhadhammikaṃ atthaṃ
pucchanti. Yannūnāhaṃ samaṇaṃ gotamaṃ samparāyikaṃyeva atthaṃ puccheyyan"ti.
Atha kho brahmāyu brāhmaṇo bhagavantaṃ gāthāhi ajjhabhāsi: </p>
<blockquote>

<p><span class="parno">61</span>
<a id="p_10M_1180" class="ms"></a>
"Kathaṃ kho brāhmaṇo hoti,<br>
kathaṃ bhavati vedagū;<br>
Tevijjo bho kathaṃ hoti,<br>
sotthiyo kinti vuccati.
</p>

<p><span class="parno">62</span>
<a id="p_10M_1181" class="ms"></a>
Arahaṃ bho kathaṃ hoti,<br>
kathaṃ bhavati kevalī;<br>
Muni ca bho kathaṃ hoti,<br>
buddho kinti pavuccatī"ti.
</p>
</blockquote>
<hr>

<p><span class="parno">63</span><a class="wp" id="wp33"></a>
<a id="p_10M_1182" class="ms"></a>
<a class="msdiv" id="msdiv_394"></a>
Atha kho bhagavā brahmāyuṃ brāhmaṇaṃ gāthāhi paccabhāsi: </p>
<blockquote>

<p><span class="parno">64</span>
<a id="p_10M_1183" class="ms"></a>
"Pubbenivāsaṃ yo vedi,<br>
saggāpāyañca passati;<br>
Atho jātikkhayaṃ patto,<br>
abhiññā vosito muni.
</p>

<p><span class="parno">65</span>
<a id="p_10M_1184" class="ms"></a>
Cittaṃ visuddhaṃ jānāti,<br>
muttaṃ rāgehi sabbaso;<br>
Pahīnajātimaraṇo,<br>
brahmacariyassa kevalī;<br>
Pāragū sabbadhammānaṃ,<br>
buddho tādī pavuccatī"ti.
</p>
</blockquote>

<p><span class="parno">66</span><a class="wp" id="wp34"></a>
<a class="pts1" id="pts2.145"></a>
<a id="p_10M_1185" class="ms"></a>
Evaṃ vutte, brahmāyu brāhmaṇo uṭṭhāyāsanā ekaṃsaṃ uttarāsangaṃ karitvā
bhagavato pādesu sirasā nipatitvā bhagavato pādāni mukhena ca paricumbati,
pāṇīhi ca parisambāhati, nāmañca sāveti: "brahmāyu ahaṃ, bho gotama, brāhmaṇo;
brahmāyu ahaṃ, bho gotama, brāhmaṇo"ti. <a class="wp" id="wp35"></a>Atha kho sā parisā acchariyabbhutacittajātā ahosi: "acchariyaṃ vata bho, abbhutaṃ vata bho. Yatra hi nāmāyaṃ brahmāyu brāhmaṇo ñāto yasassī evarūpaṃ paramanipaccakāraṃ karissatī"ti. Atha kho bhagavā brahmāyuṃ brāhmaṇaṃ etadavoca: "alaṃ, brāhmaṇa, uṭṭhaha nisīda tvaṃ sake āsane yato te mayi cittaṃ pasannan"ti. Atha kho brahmāyu brāhmaṇo uṭṭhahitvā sake āsane nisīdi.</p>

<p><span class="parno">67</span><a class="wp" id="wp36"></a>
<a id="p_10M_1186" class="ms"></a>
<a class="msdiv" id="msdiv_395"></a>
Atha kho bhagavā brahmāyussa brāhmaṇassa anupubbiṃ kathaṃ kathesi,
seyyathidaṃ—dānakathaṃ, sīlakathaṃ, saggakathaṃ; kāmānaṃ ādīnavaṃ okāraṃ
sankilesaṃ nekkhamme ānisaṃsaṃ pakāsesi. Yadā bhagavā aññāsi brahmāyuṃ
brāhmaṇaṃ kallacittaṃ muducittaṃ vinīvaraṇacittaṃ udaggacittaṃ pasannacittaṃ,
atha yā buddhānaṃ sāmukkaṃsikā dhammadesanā taṃ pakāsesi—dukkhaṃ, samudayaṃ,
nirodhaṃ, maggaṃ. Seyyathāpi nāma suddhaṃ vatthaṃ apagatakāḷakaṃ sammadeva
rajanaṃ paṭiggaṇheyya; evameva brahmāyussa brāhmaṇassa tasmiṃyeva āsane virajaṃ
vītamalaṃ dhammacakkhuṃ udapādi: "yaṃ kiñci samudayadhammaṃ sabbaṃ taṃ
nirodhadhamman"ti.</p>

<p><span class="parno">68</span>
<a id="p_10M_1187" class="ms"></a>
Atha kho brahmāyu brāhmaṇo diṭṭhadhammo pattadhammo viditadhammo
pariyogāḷhadhammo tiṇṇavicikiccho vigatakathankatho vesārajjappatto
aparappaccayo satthusāsane bhagavantaṃ etadavoca: <a class="wp" id="wp37"></a>"abhikkantaṃ, bho gotama,
abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya, andhakāre vā
telapajjotaṃ dhāreyya ‘cakkhumanto rūpāni dakkhantī’ti; evamevaṃ bhotā gotamena
anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi
dhammañca bhikkhusanghañca. Upāsakaṃ maṃ bhavaṃ gotamo dhāretu ajjatagge
pāṇupetaṃ saraṇaṃ gataṃ. Adhivāsetu ca me bhavaṃ gotamo svātanāya bhattaṃ
saddhiṃ bhikkhusanghenā"ti. Adhivāsesi bhagavā tuṇhībhāvena. Atha kho brahmāyu
brāhmaṇo bhagavato adhivāsanaṃ viditvā uṭṭhāyāsanā bhagavantaṃ abhivādetvā
padakkhiṇaṃ katvā pakkāmi. <a class="wp" id="wp38"></a>Atha kho brahmāyu brāhmaṇo tassā rattiyā accayena
sake nivesane paṇītaṃ khādanīyaṃ bhojanīyaṃ paṭiyādāpetvā bhagavato kālaṃ
ārocāpesi: "kālo, bho gotama, niṭṭhitaṃ bhattan"ti.</p>

<p><span class="parno">69</span>
<a class="pts1" id="pts2.146"></a>
<a id="p_10M_1188" class="ms"></a>
Atha kho bhagavā pubbaṇhasamayaṃ nivāsetvā pattacīvaramādāya yena brahmāyussa
brāhmaṇassa nivesanaṃ tenupasankami; upasankamitvā paññatte āsane nisīdi
saddhiṃ bhikkhusanghena. Atha kho brahmāyu brāhmaṇo sattāhaṃ buddhappamukhaṃ
bhikkhusanghaṃ paṇītena khādanīyena bhojanīyena sahatthā santappesi
sampavāresi. <a class="wp" id="wp39"></a>Atha kho bhagavā tassa sattāhassa accayena videhesu cārikaṃ
pakkāmi. Atha kho brahmāyu brāhmaṇo acirapakkantassa bhagavato kālamakāsi. Atha
kho sambahulā bhikkhū yena bhagavā tenupasankamiṃsu; upasankamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: "brahmāyu, bhante, brāhmaṇo kālankato. Tassa kā gati, ko
abhisamparāyo"ti? "Paṇḍito, bhikkhave, brahmāyu brāhmaṇo paccapādi
dhammassānudhammaṃ, na ca maṃ dhammādhikaraṇaṃ vihesesi. Brahmāyu, bhikkhave,
brāhmaṇo pañcannaṃ orambhāgiyānaṃ saṃyojanānaṃ parikkhayā opapātiko hoti,
tattha parinibbāyī, anāvattidhammo tasmā lokā"ti.</p>

<p><span class="parno">70</span>
<a id="p_10M_1189" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Brahmāyusuttaṃ niṭṭhitaṃ paṭhamaṃ.</p>
</div>
</section>
<div id="nextprev"><a id="previous-sutta" href="./mn90.html"></a><a id="next-sutta" href="./mn92.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN91: Brahmāyusutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
