<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 32</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN32: Mahāgosinga Sutta - The Greater Discourse in Gosinga</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.212"></a>
<a id="p_9M_1140" class="ms"></a>
<a class="msdiv" id="msdiv_332"></a>
<span class="evam">Evaṃ me sutaṃ—​</span>   ekaṃ samayaṃ bhagavā gosingasālavanadāye viharati sambahulehi abhiññātehi
abhiññātehi therehi sāvakehi saddhiṃ—āyasmatā ca sāriputtena āyasmatā ca
mahāmoggallānena āyasmatā ca mahākassapena āyasmatā ca anuruddhena āyasmatā ca
revatena āyasmatā ca ānandena, aññehi ca abhiññātehi abhiññātehi therehi
sāvakehi saddhiṃ. <a class="wp" id="wp2"></a>Atha kho āyasmā mahāmoggallāno sāyanhasamayaṃ paṭisallānā
vuṭṭhito yenāyasmā mahākassapo tenupasankami; upasankamitvā āyasmantaṃ
mahākassapaṃ etadavoca: "āyāmāvuso, kassapa, yenāyasmā sāriputto
tenupasankamissāma dhammassavanāyā"ti. "Evamāvuso"ti kho āyasmā mahākassapo
āyasmato mahāmoggallānassa paccassosi. Atha kho āyasmā ca mahāmoggallāno āyasmā
ca mahākassapo āyasmā ca anuruddho yenāyasmā sāriputto tenupasankamiṃsu
dhammassavanāya. <a class="wp" id="wp3"></a>Addasā kho āyasmā ānando āyasmantañca mahāmoggallānaṃ
āyasmantañca mahākassapaṃ āyasmantañca anuruddhaṃ yenāyasmā sāriputto
tenupasankamante dhammassavanāya. Disvāna yenāyasmā revato tenupasankami;
upasankamitvā āyasmantaṃ revataṃ etadavoca: "upasankamantā <span class="var" title="āyasmantāvuso (mr)" id="note354">kho amū, āvuso</span>
revata, sappurisā yenāyasmā sāriputto tena dhammassavanāya. Āyāmāvuso revata,
yenāyasmā sāriputto tenupasankamissāma dhammassavanāyā"ti. "Evamāvuso"ti kho
āyasmā revato āyasmato ānandassa paccassosi. Atha kho āyasmā ca revato āyasmā
ca ānando yenāyasmā sāriputto tenupasankamiṃsu dhammassavanāya.</p>

<p><span class="parno">2</span><a class="wp" id="wp4"></a>
<a class="pts1" id="pts1.213"></a>
<a id="p_9M_1141" class="ms"></a>
<a class="msdiv" id="msdiv_333"></a>
Addasā kho āyasmā sāriputto āyasmantañca revataṃ āyasmantañca ānandaṃ dūratova
āgacchante. Disvāna āyasmantaṃ ānandaṃ etadavoca: "etu kho āyasmā ānando.
Svāgataṃ āyasmato ānandassa bhagavato upaṭṭhākassa bhagavato santikāvacarassa.
Ramaṇīyaṃ, āvuso ānanda, gosingasālavanaṃ, dosinā ratti, <span class="var" title="sabbapāliphullā (bj)" id="note355">sabbaphāliphullā</span> sālā,
dibbā, maññe, gandhā sampavanti; kathaṃrūpena, āvuso ānanda, bhikkhunā
gosingasālavanaṃ sobheyyā"ti? "Idhāvuso sāriputta, bhikkhu bahussuto hoti
sutadharo sutasannicayo. Ye te dhammā ādikalyāṇā majjhekalyāṇā
pariyosānakalyāṇā sātthā sabyañjanā; kevalaparipuṇṇaṃ parisuddhaṃ brahmacariyaṃ
abhivadanti, tathārūpāssa dhammā bahussutā honti, <span class="var" title="dhatā (bj, s1-3, km, pts1)" id="note356">dhātā</span>, vacasā paricitā,
manasānupekkhitā, diṭṭhiyā suppaṭividdhā. So catassannaṃ parisānaṃ dhammaṃ
deseti parimaṇḍalehi padabyañjanehi <span class="var" title="appabaddhehi (bj, pts1)" id="note357">anuppabandhehi</span> anusayasamugghātāya.
Evarūpena kho, āvuso sāriputta, bhikkhunā gosingasālavanaṃ sobheyyā"ti.</p>

<p><span class="parno">3</span><a class="wp" id="wp5"></a>
<a id="p_9M_1142" class="ms"></a>
<a class="msdiv" id="msdiv_334"></a>
Evaṃ vutte, āyasmā sāriputto āyasmantaṃ revataṃ etadavoca: "byākataṃ kho, āvuso
revata, āyasmatā ānandena yathāsakaṃ paṭibhānaṃ. Tattha dāni mayaṃ āyasmantaṃ
revataṃ pucchāma: ‘ramaṇīyaṃ, āvuso revata, gosingasālavanaṃ, dosinā ratti,
sabbaphāliphullā sālā, dibbā, maññe, gandhā sampavanti; kathaṃrūpena, āvuso
revata, bhikkhunā gosingasālavanaṃ sobheyyā’"ti? "Idhāvuso sāriputta, bhikkhu
paṭisallānārāmo hoti paṭisallānarato, ajjhattaṃ cetosamathamanuyutto
anirākatajjhāno, vipassanāya samannāgato, brūhetā suññāgārānaṃ. Evarūpena kho,
āvuso sāriputta, bhikkhunā gosingasālavanaṃ sobheyyā"ti.</p>

<p><span class="parno">4</span><a class="wp" id="wp6"></a>
<a id="p_9M_1143" class="ms"></a>
<a class="msdiv" id="msdiv_335"></a>
Evaṃ vutte, āyasmā sāriputto āyasmantaṃ anuruddhaṃ etadavoca: "byākataṃ kho,
āvuso anuruddha, āyasmatā revatena yathāsakaṃ paṭibhānaṃ. Tattha dāni mayaṃ
āyasmantaṃ anuruddhaṃ pucchāma: ‘ramaṇīyaṃ, āvuso anuruddha, gosingasālavanaṃ,
dosinā ratti, sabbaphāliphullā sālā, dibbā, maññe, gandhā sampavanti;
kathaṃrūpena, āvuso anuruddha, bhikkhunā gosingasālavanaṃ sobheyyā’"ti?
"Idhāvuso sāriputta, bhikkhu dibbena cakkhunā visuddhena atikkantamānusakena
sahassaṃ lokānaṃ voloketi. Seyyathāpi, āvuso sāriputta, cakkhumā puriso
uparipāsādavaragato sahassaṃ nemimaṇḍalānaṃ volokeyya; evameva kho, āvuso
sāriputta, bhikkhu dibbena cakkhunā visuddhena atikkantamānusakena sahassaṃ
lokānaṃ voloketi. Evarūpena kho, āvuso sāriputta, bhikkhunā gosingasālavanaṃ
sobheyyā"ti.</p>

<p><span class="parno">5</span><a class="wp" id="wp7"></a>
<a class="pts1" id="pts1.214"></a>
<a id="p_9M_1144" class="ms"></a>
<a class="msdiv" id="msdiv_336"></a>
Evaṃ vutte, āyasmā sāriputto āyasmantaṃ mahākassapaṃ etadavoca: "byākataṃ kho,
āvuso kassapa, āyasmatā anuruddhena yathāsakaṃ paṭibhānaṃ. Tattha dāni mayaṃ
āyasmantaṃ mahākassapaṃ pucchāma: ‘ramaṇīyaṃ, āvuso kassapa, gosingasālavanaṃ,
dosinā ratti, sabbaphāliphullā sālā, dibbā, maññe, gandhā sampavanti;
kathaṃrūpena, āvuso kassapa, bhikkhunā gosingasālavanaṃ sobheyyā’"ti? "Idhāvuso
sāriputta, bhikkhu attanā ca āraññiko hoti āraññikattassa ca vaṇṇavādī, attanā
ca piṇḍapātiko hoti piṇḍapātikattassa ca vaṇṇavādī, attanā ca paṃsukūliko hoti
paṃsukūlikattassa ca vaṇṇavādī, attanā ca tecīvariko hoti tecīvarikattassa ca
vaṇṇavādī, attanā ca appiccho hoti appicchatāya ca vaṇṇavādī, attanā ca
santuṭṭho hoti santuṭṭhiyā ca vaṇṇavādī, attanā ca pavivitto hoti pavivekassa
ca vaṇṇavādī, attanā ca asaṃsaṭṭho hoti asaṃsaggassa ca vaṇṇavādī, attanā ca
āraddhavīriyo hoti vīriyārambhassa ca vaṇṇavādī, attanā ca sīlasampanno hoti
sīlasampadāya ca vaṇṇavādī, attanā ca samādhisampanno hoti samādhisampadāya ca
vaṇṇavādī, attanā ca paññāsampanno hoti paññāsampadāya ca vaṇṇavādī, attanā ca
vimuttisampanno hoti vimuttisampadāya ca vaṇṇavādī, attanā ca
vimuttiñāṇadassanasampanno hoti vimuttiñāṇadassanasampadāya ca
vaṇṇavādī. Evarūpena kho, āvuso sāriputta, bhikkhunā gosingasālavanaṃ
sobheyyā"ti.</p>

<p><span class="parno">6</span><a class="wp" id="wp8"></a>
<a id="p_9M_1145" class="ms"></a>
<a class="msdiv" id="msdiv_337"></a>
Evaṃ vutte, āyasmā sāriputto āyasmantaṃ mahāmoggallānaṃ etadavoca: "byākataṃ
kho, āvuso moggallāna, āyasmatā mahākassapena yathāsakaṃ paṭibhānaṃ. Tattha
dāni mayaṃ āyasmantaṃ mahāmoggallānaṃ pucchāma: ‘ramaṇīyaṃ, āvuso moggallāna,
gosingasālavanaṃ, dosinā ratti, sabbaphāliphullā sālā, dibbā, maññe, gandhā
sampavanti; kathaṃrūpena, āvuso moggallāna, bhikkhunā gosingasālavanaṃ
sobheyyā’"ti? "Idhāvuso sāriputta, dve bhikkhū abhidhammakathaṃ kathenti, te
aññamaññaṃ pañhaṃ pucchanti, aññamaññassa pañhaṃ puṭṭhā vissajjenti, no ca
<span class="var" title="saṃsārenti (mr)" id="note358">saṃsādenti</span>, dhammī ca nesaṃ kathā pavattinī hoti. Evarūpena kho, āvuso
sāriputta, bhikkhunā gosingasālavanaṃ sobheyyā"ti.</p>
<hr>

<p><span class="parno">7</span><a class="wp" id="wp9"></a>
<a class="pts1" id="pts1.215"></a>
<a id="p_9M_1146" class="ms"></a>
<a class="msdiv" id="msdiv_338"></a>
Atha kho āyasmā mahāmoggallāno āyasmantaṃ sāriputtaṃ etadavoca: "byākataṃ kho,
āvuso sāriputta, amhehi sabbeheva yathāsakaṃ paṭibhānaṃ. Tattha dāni mayaṃ
āyasmantaṃ sāriputtaṃ pucchāma: ‘ramaṇīyaṃ, āvuso sāriputta, gosingasālavanaṃ,
dosinā ratti, sabbaphāliphullā sālā, dibbā, maññe, gandhā sampavanti;
kathaṃrūpena, āvuso sāriputta, bhikkhunā gosingasālavanaṃ sobheyyā’"ti?
"Idhāvuso moggallāna, bhikkhu cittaṃ vasaṃ vatteti, no ca bhikkhu cittassa
vasena vattati. So yāya vihārasamāpattiyā ākankhati pubbaṇhasamayaṃ viharituṃ,
tāya vihārasamāpattiyā pubbaṇhasamayaṃ viharati; yāya vihārasamāpattiyā
ākankhati <span class="var" title="majjhantikaṃ samayaṃ (bj, pts1) | majjhantikasamayaṃ (s1-3, km, mr)" id="note359">majjhanhikasamayaṃ</span> viharituṃ, tāya vihārasamāpattiyā
majjhanhikasamayaṃ viharati; yāya vihārasamāpattiyā ākankhati sāyanhasamayaṃ
viharituṃ, tāya vihārasamāpattiyā sāyanhasamayaṃ viharati. Seyyathāpi, āvuso
moggallāna, rañño vā rājamahāmattassa vā nānārattānaṃ dussānaṃ dussakaraṇḍako
pūro assa. So yaññadeva dussayugaṃ ākankheyya pubbaṇhasamayaṃ pārupituṃ, taṃ
tadeva dussayugaṃ pubbaṇhasamayaṃ pārupeyya; yaññadeva dussayugaṃ ākankheyya
majjhanhikasamayaṃ pārupituṃ, taṃ tadeva dussayugaṃ majjhanhikasamayaṃ
pārupeyya; yaññadeva dussayugaṃ ākankheyya sāyanhasamayaṃ pārupituṃ, taṃ tadeva
dussayugaṃ sāyanhasamayaṃ pārupeyya. Evameva kho, āvuso moggallāna, bhikkhu
cittaṃ vasaṃ vatteti, no ca bhikkhu cittassa vasena vattati. So yāya
vihārasamāpattiyā ākankhati pubbaṇhasamayaṃ viharituṃ, tāya vihārasamāpattiyā
pubbaṇhasamayaṃ viharati; yāya vihārasamāpattiyā ākankhati majjhanhikasamayaṃ
viharituṃ, tāya vihārasamāpattiyā majjhanhikasamayaṃ viharati; yāya
vihārasamāpattiyā ākankhati sāyanhasamayaṃ viharituṃ, tāya vihārasamāpattiyā
sāyanhasamayaṃ viharati. Evarūpena kho, āvuso moggallāna, bhikkhunā
gosingasālavanaṃ sobheyyā"ti.</p>

<p><span class="parno">8</span><a class="wp" id="wp10"></a>
<a class="pts1" id="pts1.216"></a>
<a id="p_9M_1147" class="ms"></a>
<a class="msdiv" id="msdiv_339"></a>
Atha kho āyasmā sāriputto te āyasmante etadavoca: "byākataṃ kho, āvuso, amhehi
sabbeheva yathāsakaṃ paṭibhānaṃ. Āyāmāvuso, yena bhagavā tenupasankamissāma;
upasankamitvā etamatthaṃ bhagavato ārocessāma. Yathā no bhagavā byākarissati
tathā naṃ dhāressāmā"ti. "Evamāvuso"ti kho te āyasmanto āyasmato sāriputtassa
paccassosuṃ. Atha kho te āyasmanto yena bhagavā tenupasankamiṃsu; upasankamitvā
bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā
sāriputto bhagavantaṃ etadavoca: <a class="wp" id="wp11"></a>"idha, bhante, āyasmā ca revato āyasmā ca
ānando yenāhaṃ tenupasankamiṃsu dhammassavanāya. Addasaṃ kho ahaṃ, bhante,
āyasmantañca revataṃ āyasmantañca ānandaṃ dūratova āgacchante. Disvāna
āyasmantaṃ ānandaṃ etadavocaṃ: ‘etu kho āyasmā ānando. Svāgataṃ āyasmato
ānandassa bhagavato upaṭṭhākassa bhagavato santikāvacarassa. Ramaṇīyaṃ, āvuso
ānanda, gosingasālavanaṃ, dosinā ratti, sabbaphāliphullā sālā, dibbā, maññe,
gandhā sampavanti; kathaṃrūpena, āvuso ānanda, bhikkhunā gosingasālavanaṃ
sobheyyā’ti? Evaṃ vutte, bhante, āyasmā ānando maṃ etadavoca: ‘idhāvuso,
sāriputta, bhikkhu bahussuto hoti sutadharo … pe … anusayasamugghātāya.
Evarūpena kho, āvuso sāriputta, bhikkhunā gosingasālavanaṃ sobheyyā’"ti. "Sādhu
sādhu, sāriputta. Yathā taṃ ānandova sammā byākaramāno byākareyya. Ānando hi,
sāriputta, bahussuto sutadharo sutasannicayo. Ye te dhammā ādikalyāṇā
majjhekalyāṇā pariyosānakalyāṇā sātthā sabyañjanā; kevalaparipuṇṇaṃ parisuddhaṃ
brahmacariyaṃ abhivadanti, tathārūpāssa dhammā bahussutā honti, dhātā, vacasā
paricitā, manasānupekkhitā, diṭṭhiyā suppaṭividdhā. So catassannaṃ parisānaṃ
dhammaṃ deseti parimaṇḍalehi padabyañjanehi anuppabandhehi anusayasamugghātāyā"ti.</p>

<p><span class="parno">9</span><a class="wp" id="wp12"></a>
<a id="p_9M_1148" class="ms"></a>
<a class="msdiv" id="msdiv_340"></a>
"Evaṃ vutte, ahaṃ, bhante, āyasmantaṃ revataṃ etadavocaṃ: ‘byākataṃ kho, āvuso
revata, āyasmatā ānandena yathāsakaṃ paṭibhānaṃ. Tattha dāni mayaṃ āyasmantaṃ
revataṃ pucchāma—ramaṇīyaṃ, āvuso revata, gosingasālavanaṃ, dosinā ratti,
sabbaphāliphullā sālā, dibbā maññe gandhā sampavanti. Kathaṃrūpena, āvuso
revata, bhikkhunā gosingasālavanaṃ sobheyyā’ti? Evaṃ vutte, bhante, āyasmā
revato maṃ etadavoca: ‘idhāvuso sāriputta, bhikkhu paṭisallānārāmo hoti
paṭisallānarato, ajjhattaṃ cetosamathamanuyutto, anirākatajjhāno, vipassanāya
samannāgato, brūhetā suññāgārānaṃ. Evarūpena kho, āvuso sāriputta, bhikkhunā
gosingasālavanaṃ sobheyyā’"ti. "Sādhu sādhu, sāriputta. Yathā taṃ revatova
sammā byākaramāno byākareyya. Revato hi, sāriputta, paṭisallānārāmo
paṭisallānarato, ajjhattaṃ cetosamathamanuyutto anirākatajjhāno, vipassanāya
samannāgato brūhetā suññāgārānan"ti.</p>

<p><span class="parno">10</span><a class="wp" id="wp13"></a>
<a class="pts1" id="pts1.217"></a>
<a id="p_9M_1149" class="ms"></a>
<a class="msdiv" id="msdiv_341"></a>
"Evaṃ vutte, ahaṃ, bhante, āyasmantaṃ anuruddhaṃ etadavocaṃ: ‘byākataṃ kho,
āvuso anuruddha, āyasmatā revatena … pe … kathaṃrūpena, āvuso anuruddha,
bhikkhunā gosingasālavanaṃ sobheyyā’ti. Evaṃ vutte, bhante, āyasmā anuruddho
maṃ etadavoca: ‘idhāvuso sāriputta, bhikkhu dibbena cakkhunā visuddhena
atikkantamānusakena sahassaṃ lokānaṃ voloketi. Seyyathāpi, āvuso sāriputta,
cakkhumā puriso … pe … evarūpena kho, āvuso sāriputta, bhikkhunā
gosingasālavanaṃ sobheyyā’"ti. "Sādhu sādhu, sāriputta, yathā taṃ anuruddhova
sammā byākaramāno byākareyya. Anuruddho hi, sāriputta, dibbena cakkhunā
visuddhena atikkantamānusakena sahassaṃ lokānaṃ voloketī"ti.</p>
<hr>

<p><span class="parno">11</span><a class="wp" id="wp14"></a>
<a class="pts1" id="pts1.218"></a>
<a id="p_9M_1150" class="ms"></a>
<a class="msdiv" id="msdiv_342"></a>
"Evaṃ vutte, ahaṃ, bhante, āyasmantaṃ mahākassapaṃ etadavocaṃ: ‘byākataṃ kho,
āvuso kassapa, āyasmatā anuruddhena yathāsakaṃ paṭibhānaṃ. Tattha dāni mayaṃ
āyasmantaṃ mahākassapaṃ pucchāma … pe … kathaṃrūpena kho, āvuso kassapa,
bhikkhunā gosingasālavanaṃ sobheyyā’ti? Evaṃ vutte, bhante, āyasmā mahākassapo
maṃ etadavoca: ‘idhāvuso sāriputta, bhikkhu attanā ca āraññiko hoti
āraññikattassa ca vaṇṇavādī, attanā ca piṇḍapātiko hoti … pe … attanā ca
paṃsukūliko hoti … pe … attanā ca tecīvariko hoti … pe … attanā ca appiccho
hoti … pe … attanā ca santuṭṭho hoti … pe … attanā ca pavivitto hoti … pe  …
attanā ca asaṃsaṭṭho hoti … pe … attanā ca āraddhavīriyo hoti … pe … attanā ca
sīlasampanno hoti … pe … attanā ca samādhisampanno hoti … pe … attanā ca
paññāsampanno hoti … attanā ca vimuttisampanno hoti … attanā ca
vimuttiñāṇadassanasampanno hoti vimuttiñāṇadassanasampadāya ca
vaṇṇavādī. Evarūpena kho, āvuso sāriputta, bhikkhunā gosingasālavanaṃ
sobheyyā’"ti. "Sādhu sādhu, sāriputta. Yathā taṃ kassapova sammā byākaramāno
byākareyya. Kassapo hi, sāriputta, attanā ca āraññiko āraññikattassa ca
vaṇṇavādī, attanā ca piṇḍapātiko piṇḍapātikattassa ca vaṇṇavādī, attanā ca
paṃsukūliko paṃsukūlikattassa ca vaṇṇavādī, attanā ca tecīvariko
tecīvarikattassa ca vaṇṇavādī, attanā ca appiccho appicchatāya ca vaṇṇavādī,
attanā ca santuṭṭho santuṭṭhiyā ca vaṇṇavādī, attanā ca pavivitto pavivekassa
ca vaṇṇavādī, attanā ca asaṃsaṭṭho asaṃsaggassa ca vaṇṇavādī, attanā ca
āraddhavīriyo vīriyārambhassa ca vaṇṇavādī, attanā ca sīlasampanno
sīlasampadāya ca vaṇṇavādī, attanā ca samādhisampanno samādhisampadāya ca
vaṇṇavādī, attanā ca paññāsampanno paññāsampadāya ca vaṇṇavādī, attanā ca
vimuttisampanno vimuttisampadāya ca vaṇṇavādī, attanā ca vimuttiñāṇadassanasampanno vimuttiñāṇadassanasampadāya ca vaṇṇavādī"ti.</p>
<hr>

<p><span class="parno">12</span><a class="wp" id="wp15"></a>
<a id="p_9M_1151" class="ms"></a>
<a class="msdiv" id="msdiv_343"></a>
"Evaṃ vutte, ahaṃ bhante āyasmantaṃ mahāmoggallānaṃ etadavocaṃ: ‘byākataṃ kho,
āvuso moggallāna, āyasmatā mahākassapena yathāsakaṃ paṭibhānaṃ. Tattha dāni
mayaṃ āyasmantaṃ mahāmoggallānaṃ pucchāma … pe … kathaṃrūpena, āvuso
moggallāna, bhikkhunā gosingasālavanaṃ sobheyyā’ti? Evaṃ vutte, bhante, āyasmā
mahāmoggallāno maṃ etadavoca: ‘idhāvuso sāriputta, dve bhikkhū abhidhammakathaṃ
kathenti. Te aññamaññaṃ pañhaṃ pucchanti, aññamaññassa pañhaṃ puṭṭhā
vissajjenti, no ca saṃsādenti, dhammī ca nesaṃ kathā pavattinī hoti. Evarūpena
kho, āvuso sāriputta, bhikkhunā gosingasālavanaṃ sobheyyā’"ti. "Sādhu sādhu,
sāriputta, yathā taṃ moggallānova sammā byākaramāno byākareyya. Moggallāno hi,
sāriputta, dhammakathiko"ti.</p>
<hr>

<p><span class="parno">13</span><a class="wp" id="wp16"></a>
<a class="pts1" id="pts1.219"></a>
<a id="p_9M_1152" class="ms"></a>
<a class="msdiv" id="msdiv_344"></a>
Evaṃ vutte, āyasmā mahāmoggallāno bhagavantaṃ etadavoca: "atha khvāhaṃ, bhante,
āyasmantaṃ sāriputtaṃ etadavocaṃ: ‘byākataṃ kho, āvuso sāriputta, amhehi
sabbeheva yathāsakaṃ paṭibhānaṃ. Tattha dāni mayaṃ āyasmantaṃ sāriputtaṃ
pucchāma—ramaṇīyaṃ, āvuso sāriputta, gosingasālavanaṃ, dosinā ratti,
sabbaphāliphullā sālā, dibbā, maññe, gandhā sampavanti. Kathaṃrūpena, āvuso
sāriputta, bhikkhunā gosingasālavanaṃ sobheyyā’ti? Evaṃ vutte, bhante, āyasmā
sāriputto maṃ etadavoca: ‘idhāvuso moggallāna, bhikkhu cittaṃ vasaṃ vatteti no
ca bhikkhu cittassa vasena vattati. So yāya vihārasamāpattiyā ākankhati
pubbaṇhasamayaṃ viharituṃ, tāya vihārasamāpattiyā pubbaṇhasamayaṃ viharati;
yāya vihārasamāpattiyā ākankhati majjhanhikasamayaṃ viharituṃ, tāya
vihārasamāpattiyā majjhanhikasamayaṃ viharati; yāya vihārasamāpattiyā ākankhati
sāyanhasamayaṃ viharituṃ, tāya vihārasamāpattiyā sāyanhasamayaṃ viharati.
Seyyathāpi, āvuso moggallāna, rañño vā rājamahāmattassa vā nānārattānaṃ
dussānaṃ dussakaraṇḍako pūro assa. So yaññadeva dussayugaṃ ākankheyya
pubbaṇhasamayaṃ pārupituṃ, taṃ tadeva dussayugaṃ pubbaṇhasamayaṃ pārupeyya;
yaññadeva dussayugaṃ ākankheyya majjhanhikasamayaṃ pārupituṃ, taṃ tadeva
dussayugaṃ majjhanhikasamayaṃ pārupeyya; yaññadeva dussayugaṃ ākankheyya
sāyanhasamayaṃ pārupituṃ, taṃ tadeva dussayugaṃ sāyanhasamayaṃ pārupeyya.
Evameva kho, āvuso moggallāna, bhikkhu cittaṃ vasaṃ vatteti, no ca bhikkhu
cittassa vasena vattati. So yāya vihārasamāpattiyā ākankhati pubbaṇhasamayaṃ
viharituṃ, tāya vihārasamāpattiyā pubbaṇhasamayaṃ viharati; yāya
vihārasamāpattiyā ākankhati majjhanhikasamayaṃ viharituṃ, tāya
vihārasamāpattiyā majjhanhikasamayaṃ viharati; yāya vihārasamāpattiyā ākankhati
sāyanhasamayaṃ viharituṃ, tāya vihārasamāpattiyā sāyanhasamayaṃ viharati.
Evarūpena kho, āvuso moggallāna, bhikkhunā gosingasālavanaṃ sobheyyā’"ti.
"Sādhu sādhu, moggallāna. Yathā taṃ sāriputtova sammā byākaramāno byākareyya.
Sāriputto hi, moggallāna, cittaṃ vasaṃ vatteti no ca sāriputto cittassa vasena
vattati. So yāya vihārasamāpattiyā ākankhati pubbaṇhasamayaṃ viharituṃ, tāya
vihārasamāpattiyā pubbaṇhasamayaṃ viharati; yāya vihārasamāpattiyā ākankhati
majjhanhikasamayaṃ viharituṃ, tāya vihārasamāpattiyā majjhanhikasamayaṃ
viharati; yāya vihārasamāpattiyā ākankhati sāyanhasamayaṃ viharituṃ, tāya
vihārasamāpattiyā sāyanhasamayaṃ viharatī"ti.</p>
<hr>

<p><span class="parno">14</span><a class="wp" id="wp17"></a>
<a id="p_9M_1153" class="ms"></a>
<a class="msdiv" id="msdiv_345"></a>
Evaṃ vutte, āyasmā sāriputto bhagavantaṃ etadavoca: "kassa nu kho, bhante,
subhāsitan"ti? "Sabbesaṃ vo, sāriputta, subhāsitaṃ pariyāyena. Api ca mamapi
suṇātha yathārūpena bhikkhunā gosingasālavanaṃ sobheyya. Idha, sāriputta,
bhikkhu pacchābhattaṃ piṇḍapātapaṭikkanto nisīdati pallankaṃ ābhujitvā ujuṃ
kāyaṃ paṇidhāya parimukhaṃ satiṃ upaṭṭhapetvā: ‘na tāvāhaṃ imaṃ pallankaṃ
bhindissāmi yāva me nānupādāya āsavehi cittaṃ vimuccissatī’ti. Evarūpena kho,
sāriputta, bhikkhunā gosingasālavanaṃ sobheyyā"ti.</p>

<p>
<a id="p_9M_1154" class="ms"></a>
Idamavoca bhagavā. Attamanā te <span class="var" title="te bhikkhū (mr)" id="note360">āyasmanto</span> bhagavato bhāsitaṃ abhinandunti.</p>
<p class="endsection">Mahāgosingasuttaṃ niṭṭhitaṃ dutiyaṃ.</p>
</div>
</section>
<div id="nextprev"><a id="previous-sutta" href="./mn31.html"></a><a id="next-sutta" href="./mn33.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN32: Mahāgosinga Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
