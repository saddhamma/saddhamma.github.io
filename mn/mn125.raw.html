<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 125</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN125: Dantabhūmisutta - The Grade of the Tamed</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>
<div lang="pi">

<p><span class="parno">1</span><a class="wp" id="wp1"></a>
<a id="p_11M_574" class="ms"></a>
<a class="msdiv" id="msdiv_213"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. <a class="wp" id="wp2"></a>Tena kho
pana samayena aciravato samaṇuddeso araññakuṭikāyaṃ viharati. Atha kho jayaseno
rājakumāro janghāvihāraṃ anucankamamāno anuvicaramāno yena aciravato
samaṇuddeso tenupasankami; upasankamitvā aciravatena samaṇuddesena saddhiṃ
sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ
nisinno kho jayaseno rājakumāro aciravataṃ samaṇuddesaṃ etadavoca: </p>

<p><span class="parno">2</span>
<a class="pts1" id="pts3.129"></a>
<a id="p_11M_575" class="ms"></a>
"Sutaṃ metaṃ, bho aggivessana: ‘idha bhikkhu appamatto ātāpī pahitatto
viharanto phuseyya cittassa ekaggatan’"ti. "Evametaṃ, rājakumāra, evametaṃ,
rājakumāra. Idha bhikkhu appamatto ātāpī pahitatto viharanto phuseyya cittassa
ekaggatan"ti. <a class="wp" id="wp3"></a>"Sādhu me bhavaṃ aggivessano yathāsutaṃ yathāpariyattaṃ dhammaṃ
desetū"ti. "Na kho te ahaṃ, rājakumāra, sakkomi yathāsutaṃ yathāpariyattaṃ
dhammaṃ desetuṃ. Ahañca hi te, rājakumāra, yathāsutaṃ yathāpariyattaṃ dhammaṃ
deseyyaṃ, tvañca me bhāsitassa atthaṃ na ājāneyyāsi; so mamassa kilamatho, sā
mamassa vihesā"ti. <a class="wp" id="wp4"></a>"Desetu me bhavaṃ aggivessano yathāsutaṃ yathāpariyattaṃ
dhammaṃ. Appevanāmāhaṃ bhoto aggivessanassa bhāsitassa atthaṃ ājāneyyan"ti.
"Deseyyaṃ kho te ahaṃ, rājakumāra, yathāsutaṃ yathāpariyattaṃ dhammaṃ. Sace me
tvaṃ bhāsitassa atthaṃ ājāneyyāsi, iccetaṃ kusalaṃ; no ce me tvaṃ bhāsitassa
atthaṃ ājāneyyāsi, yathāsake tiṭṭheyyāsi, na maṃ tattha uttariṃ
paṭipuccheyyāsī"ti. "Desetu me bhavaṃ aggivessano yathāsutaṃ yathāpariyattaṃ
dhammaṃ. Sace ahaṃ bhoto aggivessanassa bhāsitassa atthaṃ <span class="var" title="ājāneyyāmi (s1-3, mr)" id="note286">ājānissāmi</span>, iccetaṃ
kusalaṃ; no ce ahaṃ bhoto aggivessanassa bhāsitassa atthaṃ ājānissāmi,
yathāsake <span class="var" title="tiṭṭheyyāmi (mr)" id="note287">tiṭṭhissāmi</span>, nāhaṃ tattha bhavantaṃ aggivessanaṃ uttariṃ
paṭipucchissāmī"ti.</p>

<p><span class="parno">3</span><a class="wp" id="wp5"></a>
<a id="p_11M_576" class="ms"></a>
<a class="msdiv" id="msdiv_214"></a>
Atha kho aciravato samaṇuddeso jayasenassa rājakumārassa yathāsutaṃ
yathāpariyattaṃ dhammaṃ desesi. Evaṃ vutte, jayaseno rājakumāro aciravataṃ
samaṇuddesaṃ etadavoca: "aṭṭhānametaṃ, bho aggivessana, anavakāso yaṃ bhikkhu
appamatto ātāpī pahitatto viharanto phuseyya cittassa ekaggatan"ti. Atha kho
jayaseno rājakumāro aciravatassa samaṇuddesassa aṭṭhānatañca anavakāsatañca
pavedetvā uṭṭhāyāsanā pakkāmi.</p>

<p><span class="parno">4</span><a class="wp" id="wp6"></a>
<a id="p_11M_577" class="ms"></a>
Atha kho aciravato samaṇuddeso acirapakkante jayasene rājakumāre yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho aciravato samaṇuddeso yāvatako ahosi jayasenena
rājakumārena saddhiṃ kathāsallāpo taṃ sabbaṃ bhagavato ārocesi.</p>

<p><span class="parno">5</span><a class="wp" id="wp7"></a>
<a class="pts1" id="pts3.130"></a>
<a id="p_11M_578" class="ms"></a>
Evaṃ vutte, bhagavā aciravataṃ samaṇuddesaṃ etadavoca: "‘taṃ kutettha,
aggivessana, labbhā. Yaṃ taṃ nekkhammena ñātabbaṃ nekkhammena daṭṭhabbaṃ
nekkhammena pattabbaṃ nekkhammena sacchikātabbaṃ taṃ vata jayaseno rājakumāro
kāmamajjhe vasanto kāme paribhuñjanto kāmavitakkehi khajjamāno kāmapariḷāhena
pariḍayhamāno kāmapariyesanāya <span class="var" title="ussukko (sabbattha)" id="note288">ussuko</span> ñassati vā dakkhati vā sacchi vā
karissatī’ti—netaṃ ṭhānaṃ vijjati.</p>

<p><span class="parno">6</span><a class="wp" id="wp8"></a>
<a id="p_11M_579" class="ms"></a>
<a class="msdiv" id="msdiv_215"></a>
Seyyathāpissu, aggivessana, dve hatthidammā vā assadammā vā godammā vā sudantā
suvinītā, dve hatthidammā vā assadammā vā godammā vā adantā avinītā. Taṃ kiṃ
maññasi, aggivessana, ye te dve hatthidammā vā assadammā vā godammā vā sudantā
suvinītā, api nu te dantāva dantakāraṇaṃ gaccheyyuṃ, dantāva dantabhūmiṃ
sampāpuṇeyyun"ti? "Evaṃ, bhante". "Ye pana te dve hatthidammā vā assadammā vā
godammā vā adantā avinītā, api nu te adantāva dantakāraṇaṃ gaccheyyuṃ, adantāva
dantabhūmiṃ sampāpuṇeyyuṃ, seyyathāpi te dve hatthidammā vā assadammā vā
godammā vā sudantā suvinītā"ti? "No hetaṃ, bhante". "Evameva kho, aggivessana,
‘yaṃ taṃ nekkhammena ñātabbaṃ nekkhammena daṭṭhabbaṃ nekkhammena pattabbaṃ
nekkhammena sacchikātabbaṃ taṃ vata jayaseno rājakumāro kāmamajjhe vasanto kāme
paribhuñjanto kāmavitakkehi khajjamāno kāmapariḷāhena pariḍayhamāno
kāmapariyesanāya ussuko ñassati vā dakkhati vā sacchi vā karissatī’ti—netaṃ
ṭhānaṃ vijjati.</p>

<p><span class="parno">7</span><a class="wp" id="wp9"></a>
<a id="p_11M_580" class="ms"></a>
<a class="msdiv" id="msdiv_216"></a>
Seyyathāpi, aggivessana, gāmassa vā nigamassa vā avidūre mahāpabbato. Tamenaṃ
dve sahāyakā tamhā gāmā vā nigamā vā nikkhamitvā hatthavilanghakena yena so
pabbato tenupasankameyyuṃ; upasankamitvā eko sahāyako heṭṭhā pabbatapāde
tiṭṭheyya, eko sahāyako uparipabbataṃ āroheyya. Tamenaṃ heṭṭhā pabbatapāde
ṭhito sahāyako uparipabbate ṭhitaṃ sahāyakaṃ evaṃ vadeyya: ‘yaṃ, samma, kiṃ
tvaṃ passasi uparipabbate ṭhito’ti? So evaṃ vadeyya: ‘passāmi kho ahaṃ, samma,
uparipabbate ṭhito ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ
pokkharaṇīrāmaṇeyyakan’ti.</p>

<p><span class="parno">8</span>
<a class="pts1" id="pts3.131"></a>
<a id="p_11M_581" class="ms"></a>
So evaṃ vadeyya: ‘aṭṭhānaṃ kho etaṃ, samma, anavakāso yaṃ tvaṃ uparipabbate
ṭhito passeyyāsi ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ
pokkharaṇīrāmaṇeyyakan’ti. Tamenaṃ uparipabbate ṭhito sahāyako
heṭṭhimapabbatapādaṃ orohitvā taṃ sahāyakaṃ bāhāyaṃ gahetvā uparipabbataṃ
āropetvā muhuttaṃ assāsetvā evaṃ vadeyya: ‘yaṃ, samma, kiṃ tvaṃ passasi
uparipabbate ṭhito’ti? So evaṃ vadeyya: ‘passāmi kho ahaṃ, samma, uparipabbate
ṭhito ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ pokkharaṇīrāmaṇeyyakan’ti.</p>

<p><span class="parno">9</span>
<a id="p_11M_582" class="ms"></a>
So evaṃ vadeyya: ‘idāneva kho te, samma, bhāsitaṃ—mayaṃ evaṃ ājānāma – 
aṭṭhānaṃ kho etaṃ samma, anavakāso yaṃ tvaṃ uparipabbate ṭhito passeyyāsi
ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ pokkharaṇīrāmaṇeyyakan’ti.
Idāneva ca pana te bhāsitaṃ mayaṃ evaṃ ājānāma: ‘passāmi kho ahaṃ, samma,
uparipabbate ṭhito ārāmarāmaṇeyyakaṃ vanarāmaṇeyyakaṃ bhūmirāmaṇeyyakaṃ
pokkharaṇīrāmaṇeyyakan’ti. So evaṃ vadeyya: ‘tathā hi panāhaṃ, samma, iminā
mahatā pabbatena <span class="var" title="āvaṭo (bj-a, pts1) | āvuṭo (s1-3, km, mr)" id="note289">āvuto</span> daṭṭheyyaṃ nāddasan’ti.</p>

<p><span class="parno">10</span><a class="wp" id="wp10"></a>
<a id="p_11M_583" class="ms"></a>
Ato mahantatarena, aggivessana, ‘avijjākhandhena jayaseno rājakumāro āvuto
<span class="var" title="nivuṭo (s1-3, km, pts1, mr)" id="note290">nivuto</span> <span class="var" title="ovuto (bj) | ovuṭo (s1-3, km, pts1)" id="note291">ophuṭo</span> pariyonaddho. So vata yaṃ taṃ nekkhammena ñātabbaṃ nekkhammena
daṭṭhabbaṃ nekkhammena pattabbaṃ nekkhammena sacchikātabbaṃ taṃ vata jayaseno
rājakumāro kāmamajjhe vasanto kāme paribhuñjanto kāmavitakkehi khajjamāno
kāmapariḷāhena pariḍayhamāno kāmapariyesanāya ussuko ñassati vā dakkhati vā
sacchi vā karissatī’ti—netaṃ ṭhānaṃ vijjati. <a class="wp" id="wp11"></a>Sace kho taṃ, aggivessana,
jayasenassa rājakumārassa imā dve upamā <span class="var" title="paṭibhāseyyuṃ (bj, s1-3, km, pts1)" id="note292">paṭibhāyeyyuṃ</span>, anacchariyaṃ te jayaseno
rājakumāro pasīdeyya, pasanno ca te pasannākāraṃ kareyyā"ti. "Kuto pana maṃ,
bhante, jayasenassa rājakumārassa imā dve upamā <span class="var" title="paṭibhāsissanti (bj, s1-3, km, pts1)" id="note293">paṭibhāyissanti</span> anacchariyā
pubbe assutapubbā, seyyathāpi bhagavantan"ti?</p>
<hr>

<p><span class="parno">11</span><a class="wp" id="wp12"></a>
<a class="pts1" id="pts3.132"></a>
<a id="p_11M_584" class="ms"></a>
<a class="msdiv" id="msdiv_217"></a>
"Seyyathāpi, aggivessana, rājā khattiyo muddhāvasitto nāgavanikaṃ āmanteti:
‘ehi tvaṃ, samma nāgavanika, rañño nāgaṃ abhiruhitvā nāgavanaṃ pavisitvā
āraññakaṃ nāgaṃ atipassitvā rañño nāgassa gīvāyaṃ upanibandhāhī’ti. ‘Evaṃ,
devā’ti kho, aggivessana, nāgavaniko rañño khattiyassa muddhāvasittassa
paṭissutvā rañño nāgaṃ abhiruhitvā nāgavanaṃ pavisitvā āraññakaṃ nāgaṃ
atipassitvā rañño nāgassa gīvāyaṃ upanibandhati. Tamenaṃ rañño nāgo abbhokāsaṃ
nīharati. Ettāvatā kho, aggivessana, āraññako nāgo abbhokāsaṃ gato hoti.
Etthagedhā hi, aggivessana, āraññakā nāgā yadidaṃ—nāgavanaṃ. Tamenaṃ
nāgavaniko rañño khattiyassa muddhāvasittassa ārocesi: ‘abbhokāsagato <span class="var" title="kho te (s1-3, km, mr)" id="note294">kho</span>,
deva, āraññako nāgo’ti. Atha kho aggivessana, tamenaṃ rājā khattiyo
muddhāvasitto hatthidamakaṃ āmantesi: ‘ehi tvaṃ, samma hatthidamaka, āraññakaṃ
nāgaṃ damayāhi āraññakānañceva sīlānaṃ abhinimmadanāya āraññakānañceva
sarasankappānaṃ abhinimmadanāya āraññakānañceva darathakilamathapariḷāhānaṃ
abhinimmadanāya gāmante abhiramāpanāya manussakantesu sīlesu <span class="var" title="samādāpanāyāti (?)" id="note295">samādapanāyā’ti</span>.</p>

<p><span class="parno">12</span>
<a class="pts1" id="pts3.133"></a>
<a id="p_11M_585" class="ms"></a>
‘Evaṃ, devā’ti kho, aggivessana, hatthidamako rañño khattiyassa
muddhāvasittassa paṭissutvā mahantaṃ thambhaṃ pathaviyaṃ nikhaṇitvā āraññakassa
nāgassa gīvāyaṃ upanibandhati āraññakānañceva sīlānaṃ abhinimmadanāya
āraññakānañceva sarasankappānaṃ abhinimmadanāya āraññakānañceva
darathakilamathapariḷāhānaṃ abhinimmadanāya gāmante abhiramāpanāya
manussakantesu sīlesu samādapanāya. Tamenaṃ hatthidamako yā sā vācā nelā
kaṇṇasukhā pemanīyā hadayangamā porī bahujanakantā bahujanamanāpā tathārūpāhi
vācāhi samudācarati. Yato kho, aggivessana, āraññako nāgo hatthidamakassa yā sā
vācā nelā kaṇṇasukhā pemanīyā hadayangamā porī bahujanakantā bahujanamanāpā
tathārūpāhi vācāhi samudācariyamāno sussūsati, sotaṃ odahati, aññā cittaṃ
upaṭṭhāpeti; tamenaṃ hatthidamako uttari tiṇaghāsodakaṃ anuppavecchati.</p>

<p><span class="parno">13</span>
<a id="p_11M_586" class="ms"></a>
Yato kho, aggivessana, āraññako nāgo hatthidamakassa tiṇaghāsodakaṃ
paṭiggaṇhāti, tatra hatthidamakassa evaṃ hoti: ‘jīvissati <span class="var" title="nu kho (si, mr)" id="note296">kho</span> dāni āraññako
nāgo’ti. Tamenaṃ hatthidamako uttari kāraṇaṃ kāreti: ‘ādiya, bho, nikkhipa,
bho’ti. Yato kho, aggivessana, āraññako nāgo hatthidamakassa ādānanikkhepe
vacanakaro hoti ovādappaṭikaro, tamenaṃ hatthidamako uttari kāraṇaṃ kāreti:
‘abhikkama, bho, paṭikkama, bho’ti. Yato kho, aggivessana, āraññako nāgo
hatthidamakassa abhikkamapaṭikkamavacanakaro hoti ovādappaṭikaro, tamenaṃ
hatthidamako uttari kāraṇaṃ kāreti: ‘uṭṭhaha, bho, nisīda, bho’ti. Yato kho,
aggivessana, āraññako nāgo hatthidamakassa uṭṭhānanisajjāya vacanakaro hoti
ovādappaṭikaro, tamenaṃ hatthidamako uttari āneñjaṃ nāma kāraṇaṃ kāreti,
mahantassa phalakaṃ soṇḍāya upanibandhati, tomarahattho ca puriso uparigīvāya
nisinno hoti, samantato ca tomarahatthā purisā parivāretvā ṭhitā honti,
hatthidamako ca dīghatomarayaṭṭhiṃ gahetvā purato ṭhito hoti. So āneñjaṃ
kāraṇaṃ kāriyamāno neva purime pāde copeti na pacchime pāde copeti, na
purimakāyaṃ copeti na pacchimakāyaṃ copeti, na sīsaṃ copeti, na kaṇṇe copeti,
na dante copeti, na nanguṭṭhaṃ copeti, na soṇḍaṃ copeti. So hoti āraññako nāgo
khamo sattippahārānaṃ asippahārānaṃ usuppahārānaṃ <span class="var" title="parasatthappahārānaṃ (bj) | parasattuppahārānaṃ (s1-3, km, pts1)" id="note297">sarapattappahārānaṃ</span>
<span class="var" title="... deṇḍima ... (bj) | bheripaṇḍavasaṃkhadindima ... (s1) | bheripaṇḍavasankhadiṇḍima ... (s2, s3) | bheripaṇavasankhatinavaninnādasaddānaṃ (pts1)" id="note298">bheri&shy;paṇavavaṃsa&shy;sankhaḍiṇḍi&shy;maninnāda&shy;saddānaṃ</span> sabbavankadosanihitaninnītakasāvo rājāraho rājabhoggo rañño anganteva sankhaṃ gacchati.</p>
<hr>

<p><span class="parno">14</span><a class="wp" id="wp13"></a>
<a class="pts1" id="pts3.134"></a>
<a id="p_11M_587" class="ms"></a>
<a class="msdiv" id="msdiv_218"></a>
Evameva kho, aggivessana, idha tathāgato loke uppajjati arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ
sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So
dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ
sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. <a class="wp" id="wp14"></a>Taṃ dhammaṃ
suṇāti gahapati vā gahapatiputto vā aññatarasmiṃ vā kule paccājāto. So taṃ
dhammaṃ sutvā tathāgate saddhaṃ paṭilabhati. So tena saddhāpaṭilābhena
samannāgato iti paṭisañcikkhati: ‘sambādho gharāvāso rajāpatho, abbhokāso
pabbajjā. Nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ
sankhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni
vatthāni acchādetvā agārasmā anagāriyaṃ pabbajeyyan’ti.</p>
<hr>

<p><span class="parno">15</span>
<a id="p_11M_588" class="ms"></a>
So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ
pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya
kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati.
Ettāvatā kho, aggivessana, ariyasāvako abbhokāsagato hoti. Etthagedhā hi,
aggivessana, devamanussā yadidaṃ—pañca kāmaguṇā. <a class="wp" id="wp15"></a>Tamenaṃ tathāgato uttariṃ
vineti: ‘ehi tvaṃ, bhikkhu, sīlavā hohi, pātimokkhasaṃvarasaṃvuto viharāhi
ācāragocarasampanno, aṇumattesu vajjesu bhayadassāvī, samādāya sikkhassu
sikkhāpadesū’ti.</p>
<hr>

<p><span class="parno">16</span><a class="wp" id="wp16"></a>
<a class="pts1" id="pts3.135"></a>
<a id="p_11M_589" class="ms"></a>
Yato kho, aggivessana, ariyasāvako sīlavā hoti, pātimokkhasaṃvarasaṃvuto
viharati ācāragocarasampanno aṇumattesu vajjesu bhayadassāvī, samādāya sikkhati
sikkhāpadesu, tamenaṃ tathāgato uttariṃ vineti: ‘ehi tvaṃ, bhikkhu, indriyesu
guttadvāro hohi, cakkhunā rūpaṃ disvā mā nimittaggāhī … pe … (yathā
gaṇakamoggallānasuttante, evaṃ vitthāretabbāni.)</p>
<hr>

<p><span class="parno">17</span><a class="wp" id="wp22"></a>
<a class="pts1" id="pts3.136"></a>
<a id="p_11M_590" class="ms"></a>
<a class="msdiv" id="msdiv_219"></a>
So ime pañca nīvaraṇe pahāya cetaso upakkilese paññāya dubbalīkaraṇe kāye
kāyānupassī viharati ātāpī sampajāno satimā vineyya loke abhijjhādomanassaṃ.
Vedanāsu … pe … citte … dhammesu dhammānupassī viharati ātāpī sampajāno satimā
vineyya loke abhijjhādomanassaṃ. <a class="wp" id="wp23"></a>Seyyathāpi, aggivessana, hatthidamako mahantaṃ
thambhaṃ pathaviyaṃ nikhaṇitvā āraññakassa nāgassa gīvāyaṃ upanibandhati
āraññakānañceva sīlānaṃ abhinimmadanāya āraññakānañceva sarasankappānaṃ
abhinimmadanāya āraññakānañceva darathakilamathapariḷāhānaṃ abhinimmadanāya
gāmante abhiramāpanāya manussakantesu sīlesu samādapanāya; evameva kho,
aggivessana, ariyasāvakassa ime cattāro satipaṭṭhānā cetaso upanibandhanā honti
gehasitānañceva sīlānaṃ abhinimmadanāya gehasitānañceva sarasankappānaṃ
abhinimmadanāya gehasitānañceva darathakilamathapariḷāhānaṃ abhinimmadanāya
ñāyassa adhigamāya nibbānassa sacchikiriyāya.</p>
<hr>

<p><span class="parno">18</span><a class="wp" id="wp24"></a>
<a id="p_11M_591" class="ms"></a>
<a class="msdiv" id="msdiv_220"></a>
Tamenaṃ tathāgato uttariṃ vineti: ‘ehi tvaṃ, bhikkhu, kāye kāyānupassī
viharāhi, mā ca kāmūpasaṃhitaṃ vitakkaṃ vitakkesi. Vedanāsu … citte … dhammesu
dhammānupassī viharāhi, mā ca kāmūpasaṃhitaṃ vitakkaṃ vitakkesī’ti.</p>
<hr>

<p><span class="parno">19</span><a class="wp" id="wp25"></a>
<a id="p_11M_592" class="ms"></a>
So vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ
avitakkaṃ avicāraṃ samādhijaṃ pītisukhaṃ dutiyaṃ jhānaṃ … tatiyaṃ jhānaṃ  …
catutthaṃ jhānaṃ upasampajja viharati. <a class="wp" id="wp26"></a>So evaṃ samāhite citte parisuddhe
pariyodāte anangaṇe vigatūpakkilese mudubhūte kammaniye ṭhite āneñjappatte
pubbenivāsānussatiñāṇāya cittaṃ abhininnāmeti. So anekavihitaṃ pubbenivāsaṃ
anussarati, seyyathidaṃ—ekampi jātiṃ dvepi jātiyo … pe … iti sākāraṃ
sauddesaṃ anekavihitaṃ pubbenivāsaṃ anussarati.</p>

<p><span class="parno">20</span><a class="wp" id="wp27-28"></a>
<a id="p_11M_593" class="ms"></a>
<a class="msdiv" id="msdiv_221"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte sattānaṃ cutūpapātañāṇāya cittaṃ abhininnāmeti. So
dibbena cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe, sugate duggate … pe … yathākammūpage
satte pajānāti.</p>

<p><span class="parno">21</span><a class="wp" id="wp29"></a>
<a id="p_11M_594" class="ms"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte āsavānaṃ khayañāṇāya cittaṃ abhininnāmeti. So
‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ
pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ
dukkhanirodhagāminī paṭipadā’ti yathābhūtaṃ pajānāti; ‘ime āsavā’ti yathābhūtaṃ
pajānāti, ‘ayaṃ āsavasamudayo’ti yathābhūtaṃ pajānāti, ‘ayaṃ āsavanirodho’ti
yathābhūtaṃ pajānāti, ‘ayaṃ āsavanirodhagāminī paṭipadā’ti yathābhūtaṃ
pajānāti. Tassa evaṃ jānato evaṃ passato kāmāsavāpi cittaṃ vimuccati,
bhavāsavāpi cittaṃ vimuccati, avijjāsavāpi cittaṃ vimuccati. Vimuttasmiṃ
vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ,
nāparaṃ itthattāyā’ti pajānāti.</p>
<hr>

<p><span class="parno">22</span><a class="wp" id="wp30"></a>
<a class="pts1" id="pts3.137"></a>
<a id="p_11M_595" class="ms"></a>
So hoti bhikkhu khamo sītassa uṇhassa jighacchāya pipāsāya ḍaṃsa&shy;makasa&shy;vātātapa&shy;sarīsapa&shy;samphassānaṃ duruttānaṃ durāgatānaṃ vacanapathānaṃ, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsakajātiko hoti sabbarāgadosamohanihitaninnītakasāvo āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.</p>

<p><span class="parno">23</span><a class="wp" id="wp31"></a>
<a id="p_11M_596" class="ms"></a>
<a class="msdiv" id="msdiv_222"></a>
Mahallako cepi, aggivessana, rañño nāgo adanto avinīto kālaṃ karoti,
‘<span class="var" title="adantaṃ maraṇaṃ (mr)" id="note299">adantamaraṇaṃ</span> mahallako rañño nāgo kālankato’tveva sankhaṃ gacchati; majjhimo
cepi, aggivessana, rañño nāgo. Daharo cepi, aggivessana, rañño nāgo adanto
avinīto kālaṃ karoti, ‘adantamaraṇaṃ daharo rañño nāgo kālankato’tveva sankhaṃ
gacchati; evameva kho, aggivessana, thero cepi bhikkhu akhīṇāsavo kālaṃ karoti,
‘adantamaraṇaṃ thero bhikkhu kālankato’tveva sankhaṃ gacchati; majjhimo cepi,
aggivessana, bhikkhu. Navo cepi, aggivessana, bhikkhu akhīṇāsavo kālaṃ karoti,
‘adantamaraṇaṃ navo bhikkhu kālankato’tveva sankhaṃ gacchati.</p>

<p><span class="parno">24</span><a class="wp" id="wp32"></a>
<a id="p_11M_597" class="ms"></a>
Mahallako cepi, aggivessana, rañño nāgo sudanto suvinīto kālaṃ karoti,
‘dantamaraṇaṃ mahallako rañño nāgo kālankato’tveva sankhaṃ gacchati; majjhimo
cepi, aggivessana, rañño nāgo … daharo cepi, aggivessana, rañño nāgo sudanto
suvinīto kālaṃ karoti, ‘dantamaraṇaṃ daharo rañño nāgo kālankato’tveva sankhaṃ
gacchati; evameva kho, aggivessana, thero cepi bhikkhu khīṇāsavo kālaṃ karoti,
‘dantamaraṇaṃ thero bhikkhu kālankato’tveva sankhaṃ gacchati; majjhimo cepi,
aggivessana, bhikkhu. Navo cepi, aggivessana, bhikkhu khīṇāsavo kālaṃ karoti,
‘dantamaraṇaṃ navo bhikkhu kālankato’tveva sankhaṃ gacchatī"ti.</p>

<p><span class="parno">25</span>
<a id="p_11M_598" class="ms"></a>
Idamavoca bhagavā. Attamano aciravato samaṇuddeso bhagavato bhāsitaṃ
abhinandīti.</p>
<p class="endsection">Dantabhūmisuttaṃ niṭṭhitaṃ pañcamaṃ.</p>
</div>
</section>
<div id="nextprev"><a id="previous-sutta" href="./mn124.html"></a><a id="next-sutta" href="./mn126.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN125: Dantabhūmisutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
