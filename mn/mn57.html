<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 57</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN57: Kukkuravatikasutta - The Dog-Duty Ascetic</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_210" class="ms"></a>
<a class="msdiv" id="msdiv_78"></a>
<span class="evam">Evaṃ me sutaṃ—​</span>   ekaṃ samayaṃ bhagavā koliyesu viharati haliddavasanaṃ nāma koliyānaṃ nigamo.
<a class="wp" id="wp2"></a>Atha kho puṇṇo ca koliyaputto govatiko acelo ca seniyo kukkuravatiko yena
bhagavā tenupasankamiṃsu; upasankamitvā puṇṇo koliyaputto govatiko bhagavantaṃ
abhivādetvā ekamantaṃ nisīdi. Acelo pana seniyo kukkuravatiko bhagavatā saddhiṃ
sammodi. Sammodanīyaṃ kathaṃ sāraṇīyaṃ vītisāretvā kukkurova <span class="var" title="paḷikujjitvā (bj) | palikuṇṭhitvā (s1-3, km) | paliguṇṭhitvā (mr)" id="note95">palikujjitvā</span>
ekamantaṃ nisīdi. Ekamantaṃ nisinno kho puṇṇo koliyaputto govatiko bhagavantaṃ
etadavoca: "ayaṃ, bhante, acelo seniyo kukkuravatiko dukkarakārako
chamānikkhittaṃ bhojanaṃ bhuñjati. Tassa taṃ kukkuravataṃ dīgharattaṃ samattaṃ
samādinnaṃ. Tassa kā gati, ko abhisamparāyo"ti? "Alaṃ, puṇṇa, tiṭṭhatetaṃ; mā
maṃ etaṃ pucchī"ti. Dutiyampi kho puṇṇo koliyaputto govatiko … pe … tatiyampi
kho puṇṇo koliyaputto govatiko bhagavantaṃ etadavoca: "ayaṃ, bhante, acelo
seniyo kukkuravatiko dukkarakārako chamānikkhittaṃ bhojanaṃ bhuñjati. Tassa taṃ
kukkuravataṃ dīgharattaṃ samattaṃ samādinnaṃ. Tassa kā gati, ko
abhisamparāyo"ti?</p>

<p><span class="parno">2</span>
<a class="pts1" id="pts1.388"></a>
<a id="p_10M_211" class="ms"></a>
<a class="msdiv" id="msdiv_79"></a>
"Addhā kho te ahaṃ, puṇṇa, na labhāmi. Alaṃ, puṇṇa, tiṭṭhatetaṃ; mā maṃ etaṃ
pucchīti; api ca tyāhaṃ byākarissāmi. <a class="wp" id="wp3"></a>Idha, puṇṇa, ekacco kukkuravataṃ bhāveti
paripuṇṇaṃ abbokiṇṇaṃ, kukkurasīlaṃ bhāveti paripuṇṇaṃ abbokiṇṇaṃ,
kukkuracittaṃ bhāveti paripuṇṇaṃ abbokiṇṇaṃ, kukkurākappaṃ bhāveti paripuṇṇaṃ
abbokiṇṇaṃ. So kukkuravataṃ bhāvetvā paripuṇṇaṃ abbokiṇṇaṃ, kukkurasīlaṃ
bhāvetvā paripuṇṇaṃ abbokiṇṇaṃ, kukkuracittaṃ bhāvetvā paripuṇṇaṃ abbokiṇṇaṃ,
kukkurākappaṃ bhāvetvā paripuṇṇaṃ abbokiṇṇaṃ kāyassa bhedā paraṃ maraṇā
kukkurānaṃ sahabyataṃ upapajjati. Sace kho panassa evaṃdiṭṭhi hoti: ‘imināhaṃ
sīlena vā vatena vā tapena vā brahmacariyena vā devo vā bhavissāmi devaññataro
vā’ti, <span class="var" title="sāyaṃ (mr)" id="note96">sāssa</span> hoti micchādiṭṭhi. <span class="var" title="micchādiṭṭhikassa (bj)" id="note97">Micchādiṭṭhissa</span> kho ahaṃ, puṇṇa, dvinnaṃ
gatīnaṃ aññataraṃ gatiṃ vadāmi—nirayaṃ vā tiracchānayoniṃ vā. Iti kho, puṇṇa,
sampajjamānaṃ kukkuravataṃ kukkurānaṃ sahabyataṃ upaneti, vipajjamānaṃ
nirayan"ti. <a class="wp" id="wp4"></a>Evaṃ vutte, acelo seniyo kukkuravatiko parodi, assūni pavattesi.</p>

<p><span class="parno">3</span>
<a id="p_10M_212" class="ms"></a>
Atha kho bhagavā puṇṇaṃ koliyaputtaṃ govatikaṃ etadavoca: "etaṃ kho te ahaṃ,
puṇṇa, nālatthaṃ. Alaṃ, puṇṇa, tiṭṭhatetaṃ; mā maṃ etaṃ pucchī"ti. "Nāhaṃ,
bhante, etaṃ rodāmi yaṃ maṃ bhagavā evamāha; api ca me idaṃ, bhante,
kukkuravataṃ dīgharattaṃ samattaṃ samādinnaṃ. Ayaṃ, bhante, puṇṇo koliyaputto
govatiko. Tassa taṃ govataṃ dīgharattaṃ samattaṃ samādinnaṃ. Tassa kā gati, ko
abhisamparāyo"ti? "Alaṃ, seniya, tiṭṭhatetaṃ; mā maṃ etaṃ pucchī"ti. Dutiyampi
kho acelo seniyo … pe … tatiyampi kho acelo seniyo kukkuravatiko bhagavantaṃ
etadavoca: "ayaṃ, bhante, puṇṇo koliyaputto govatiko. Tassa taṃ govataṃ
dīgharattaṃ samattaṃ samādinnaṃ. Tassa kā gati, ko abhisamparāyo"ti?</p>

<p><span class="parno">4</span>
<a class="pts1" id="pts1.389"></a>
<a id="p_10M_213" class="ms"></a>
<a class="msdiv" id="msdiv_80"></a>
"Addhā kho te ahaṃ, seniya, na labhāmi. Alaṃ, seniya, tiṭṭhatetaṃ; mā maṃ etaṃ
pucchīti; api ca tyāhaṃ byākarissāmi. <a class="wp" id="wp5"></a>Idha, seniya, ekacco govataṃ bhāveti
paripuṇṇaṃ abbokiṇṇaṃ, gosīlaṃ bhāveti paripuṇṇaṃ abbokiṇṇaṃ, gocittaṃ bhāveti
paripuṇṇaṃ abbokiṇṇaṃ, <span class="var" title="gvākappaṃ (mr)" id="note98">gavākappaṃ</span> bhāveti paripuṇṇaṃ abbokiṇṇaṃ. So govataṃ
bhāvetvā paripuṇṇaṃ abbokiṇṇaṃ, gosīlaṃ bhāvetvā paripuṇṇaṃ abbokiṇṇaṃ,
gocittaṃ bhāvetvā paripuṇṇaṃ abbokiṇṇaṃ, gavākappaṃ bhāvetvā paripuṇṇaṃ
abbokiṇṇaṃ kāyassa bhedā paraṃ maraṇā gunnaṃ sahabyataṃ upapajjati. Sace kho
panassa evaṃdiṭṭhi hoti: ‘imināhaṃ sīlena vā vatena vā tapena vā brahmacariyena
vā devo vā bhavissāmi devaññataro vā’ti, sāssa hoti micchādiṭṭhi.
Micchādiṭṭhissa kho ahaṃ, seniya, dvinnaṃ gatīnaṃ aññataraṃ gatiṃ vadāmi – 
nirayaṃ vā tiracchānayoniṃ vā. Iti kho, seniya, sampajjamānaṃ govataṃ gunnaṃ
sahabyataṃ upaneti, vipajjamānaṃ nirayan"ti. <a class="wp" id="wp6"></a>Evaṃ vutte, puṇṇo koliyaputto
govatiko parodi, assūni pavattesi.</p>

<p><span class="parno">5</span>
<a id="p_10M_214" class="ms"></a>
Atha kho bhagavā acelaṃ seniyaṃ kukkuravatikaṃ etadavoca: "etaṃ kho te ahaṃ,
seniya, nālatthaṃ. Alaṃ, seniya, tiṭṭhatetaṃ; mā maṃ etaṃ pucchī"ti. "Nāhaṃ,
bhante, etaṃ rodāmi yaṃ maṃ bhagavā evamāha; api ca me idaṃ, bhante, govataṃ
dīgharattaṃ samattaṃ samādinnaṃ. Evaṃ pasanno ahaṃ, bhante, bhagavati; pahoti
bhagavā tathā dhammaṃ desetuṃ yathā ahaṃ cevimaṃ govataṃ pajaheyyaṃ, ayañceva
acelo seniyo kukkuravatiko taṃ kukkuravataṃ pajaheyyā"ti. "Tena hi, puṇṇa,
suṇāhi, sādhukaṃ manasi karohi, bhāsissāmī"ti. "Evaṃ, bhante"ti kho puṇṇo
koliyaputto govatiko bhagavato paccassosi. Bhagavā etadavoca: </p>

<p><span class="parno">6</span><a class="wp" id="wp7"></a>
<a id="p_10M_215" class="ms"></a>
<a class="msdiv" id="msdiv_81"></a>
"Cattārimāni, puṇṇa, kammāni mayā sayaṃ abhiññā sacchikatvā paveditāni.
Katamāni cattāri? Atthi, puṇṇa, kammaṃ kaṇhaṃ kaṇhavipākaṃ; atthi, puṇṇa,
kammaṃ sukkaṃ sukkavipākaṃ; atthi, puṇṇa, kammaṃ kaṇhasukkaṃ kaṇhasukkavipākaṃ;
atthi, puṇṇa, kammaṃ akaṇhaṃ asukkaṃ akaṇhaasukkavipākaṃ, kammakkhayāya
saṃvattati.</p>

<p><span class="parno">7</span><a class="wp" id="wp8"></a>
<a class="pts1" id="pts1.390"></a>
<a id="p_10M_216" class="ms"></a>
Katamañca, puṇṇa, kammaṃ kaṇhaṃ kaṇhavipākaṃ? Idha, puṇṇa, ekacco <span class="var" title="sabyāpajjhaṃ (bj, s1-3, km)" id="note100">sabyābajjhaṃ</span>
kāyasankhāraṃ abhisankharoti, sabyābajjhaṃ vacīsankhāraṃ abhisankharoti,
sabyābajjhaṃ manosankhāraṃ abhisankharoti. So sabyābajjhaṃ kāyasankhāraṃ
abhisankharitvā, sabyābajjhaṃ vacīsankhāraṃ abhisankharitvā, sabyābajjhaṃ
manosankhāraṃ abhisankharitvā, sabyābajjhaṃ lokaṃ upapajjati. Tamenaṃ
sabyābajjhaṃ lokaṃ upapannaṃ samānaṃ sabyābajjhā phassā phusanti. So
sabyābajjhehi phassehi phuṭṭho samāno sabyābajjhaṃ vedanaṃ vedeti
ekantadukkhaṃ, seyyathāpi sattā nerayikā. Iti kho, puṇṇa, bhūtā bhūtassa
upapatti hoti; yaṃ karoti tena upapajjati, upapannamenaṃ phassā phusanti.
Evampāhaṃ, puṇṇa, ‘kammadāyādā sattā’ti vadāmi. Idaṃ vuccati, puṇṇa, kammaṃ
kaṇhaṃ kaṇhavipākaṃ. <span class="brnum">(1)</span></p>

<p><span class="parno">8</span><a class="wp" id="wp9"></a>
<a id="p_10M_217" class="ms"></a>
Katamañca, puṇṇa, kammaṃ sukkaṃ sukkavipākaṃ? Idha, puṇṇa, ekacco abyābajjhaṃ
kāyasankhāraṃ abhisankharoti, abyābajjhaṃ vacīsankhāraṃ abhisankharoti,
abyābajjhaṃ manosankhāraṃ abhisankharoti. So abyābajjhaṃ kāyasankhāraṃ
abhisankharitvā, abyābajjhaṃ vacīsankhāraṃ abhisankharitvā, abyābajjhaṃ
manosankhāraṃ abhisankharitvā abyābajjhaṃ lokaṃ upapajjati. Tamenaṃ abyābajjhaṃ
lokaṃ upapannaṃ samānaṃ abyābajjhā phassā phusanti. So abyābajjhehi phassehi
phuṭṭho samāno abyābajjhaṃ vedanaṃ vedeti ekantasukhaṃ, seyyathāpi devā
subhakiṇhā. Iti kho, puṇṇa, bhūtā bhūtassa upapatti hoti; yaṃ karoti tena
upapajjati, upapannamenaṃ phassā phusanti. Evampāhaṃ, puṇṇa, ‘kammadāyādā
sattā’ti vadāmi. Idaṃ vuccati, puṇṇa, kammaṃ sukkaṃ sukkavipākaṃ. <span class="brnum">(2)</span></p>

<p><span class="parno">9</span><a class="wp" id="wp10"></a>
<a id="p_10M_218" class="ms"></a>
Katamañca, puṇṇa, kammaṃ kaṇhasukkaṃ kaṇhasukkavipākaṃ? Idha, puṇṇa, ekacco
sabyābajjhampi abyābajjhampi kāyasankhāraṃ abhisankharoti, sabyābajjhampi
abyābajjhampi vacīsankhāraṃ abhisankharoti, sabyābajjhampi abyābajjhampi
manosankhāraṃ abhisankharoti. So sabyābajjhampi abyābajjhampi kāyasankhāraṃ
abhisankharitvā, sabyābajjhampi abyābajjhampi vacīsankhāraṃ abhisankharitvā,
sabyābajjhampi abyābajjhampi manosankhāraṃ abhisankharitvā sabyābajjhampi
abyābajjhampi lokaṃ upapajjati. Tamenaṃ sabyābajjhampi abyābajjhampi lokaṃ
upapannaṃ samānaṃ sabyābajjhāpi abyābajjhāpi phassā phusanti. So
sabyābajjhehipi abyābajjhehipi phassehi phuṭṭho samāno sabyābajjhampi
abyābajjhampi vedanaṃ vedeti vokiṇṇasukhadukkhaṃ, seyyathāpi manussā ekacce ca
devā ekacce ca vinipātikā. Iti kho, puṇṇa, bhūtā bhūtassa upapatti hoti; yaṃ
karoti tena upapajjati. Upapannamenaṃ phassā phusanti. Evampāhaṃ, puṇṇa,
‘kammadāyādā sattā’ti vadāmi. Idaṃ vuccati, puṇṇa, kammaṃ kaṇhasukkaṃ
kaṇhasukkavipākaṃ. <span class="brnum">(3)</span></p>

<p><span class="parno">10</span><a class="wp" id="wp11"></a>
<a class="pts1" id="pts1.391"></a>
<a id="p_10M_219" class="ms"></a>
Katamañca, puṇṇa, kammaṃ akaṇhaṃ asukkaṃ akaṇhaasukkavipākaṃ, kammakkhayāya
saṃvattati? Tatra, puṇṇa, yamidaṃ kammaṃ kaṇhaṃ kaṇhavipākaṃ tassa pahānāya yā
cetanā, <span class="var" title="yampidaṃ (bj, pts1)" id="note101">yamidaṃ</span> kammaṃ sukkaṃ sukkavipākaṃ tassa pahānāya yā cetanā, <span class="var" title="yampidaṃ (bj, pts1)" id="note102">yamidaṃ</span>
kammaṃ kaṇhasukkaṃ kaṇhasukkavipākaṃ tassa pahānāya yā cetanā—idaṃ vuccati,
puṇṇa, kammaṃ akaṇhaṃ asukkaṃ akaṇhaasukkavipākaṃ, kammakkhayāya saṃvattatīti.
Imāni kho, puṇṇa, cattāri kammāni mayā sayaṃ abhiññā sacchikatvā paveditānī"ti.
<span class="brnum">(4)</span></p>
<hr>

<p><span class="parno">11</span><a class="wp" id="wp12"></a>
<a id="p_10M_220" class="ms"></a>
<a class="msdiv" id="msdiv_82"></a>
Evaṃ vutte, puṇṇo koliyaputto govatiko bhagavantaṃ etadavoca: "abhikkantaṃ,
bhante, abhikkantaṃ, bhante. Seyyathāpi, bhante … pe … upāsakaṃ maṃ bhagavā
dhāretu ajjatagge pāṇupetaṃ saraṇaṃ gatan"ti. <a class="wp" id="wp13"></a>Acelo pana seniyo kukkuravatiko
bhagavantaṃ etadavoca: "abhikkantaṃ, bhante, abhikkantaṃ, bhante. Seyyathāpi,
bhante … pe … pakāsito. Esāhaṃ, bhante, bhagavantaṃ saraṇaṃ gacchāmi dhammañca
bhikkhusanghañca. Labheyyāhaṃ, bhante, bhagavato santike pabbajjaṃ, labheyyaṃ
upasampadan"ti. <a class="wp" id="wp14"></a>"Yo kho, seniya, aññatitthiyapubbo imasmiṃ dhammavinaye
ākankhati pabbajjaṃ, ākankhati upasampadaṃ so cattāro māse parivasati. Catunnaṃ
māsānaṃ accayena āraddhacittā bhikkhū pabbājenti, upasampādenti bhikkhubhāvāya.
Api ca mettha puggalavemattatā viditā"ti.</p>

<p><span class="parno">12</span>
<a id="p_10M_221" class="ms"></a>
"Sace, bhante, aññatitthiyapubbā imasmiṃ dhammavinaye ākankhantā pabbajjaṃ
ākankhantā upasampadaṃ te cattāro māse parivasanti catunnaṃ māsānaṃ accayena
āraddhacittā bhikkhū pabbājenti upasampādenti bhikkhubhāvāya, ahaṃ cattāri
vassāni parivasissāmi catunnaṃ vassānaṃ accayena āraddhacittā bhikkhū
pabbājentu, upasampādentu bhikkhubhāvāyā"ti.</p>

<p><span class="parno">13</span><a class="wp" id="wp15"></a>
<a class="pts1" id="pts1.392"></a>
<a id="p_10M_222" class="ms"></a>
Alattha kho acelo seniyo kukkuravatiko bhagavato santike pabbajjaṃ, alattha
upasampadaṃ. Acirūpasampanno kho panāyasmā seniyo eko vūpakaṭṭho appamatto
ātāpī pahitatto viharanto nacirasseva—yassatthāya kulaputtā sammadeva
agārasmā anagāriyaṃ pabbajanti, Tadanuttaraṃ—brahmacariyapariyosānaṃ diṭṭheva
dhamme sayaṃ abhiññā sacchikatvā upasampajja vihāsi.</p>

<p><span class="parno">14</span>
<a id="p_10M_223" class="ms"></a>
"Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā"ti
abbhaññāsi. Aññataro kho panāyasmā seniyo arahataṃ ahosīti.</p>
<p class="endsection">Kukkuravatikasuttaṃ niṭṭhitaṃ sattamaṃ.</p>
</div>
</section>
<div id="nextprev"><a id="previous-sutta" href="./mn56.html"></a><a id="next-sutta" href="./mn58.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN57: Kukkuravatikasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
