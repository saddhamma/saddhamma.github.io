<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 81</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN81: Ghaṭikārasutta - Ghaṭīkāra the Potter</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.45"></a>
<a id="p_10M_822" class="ms"></a>
<a class="msdiv" id="msdiv_282"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ.<a class="wp" id="wp2"></a>
Atha kho bhagavā maggā okkamma aññatarasmiṃ padese sitaṃ pātvākāsi. Atha kho
āyasmato ānandassa etadahosi: "ko nu kho hetu, ko paccayo bhagavato sitassa
pātukammāya? <span class="var" title="na akāraṇe (bj)" id="note357">Na akāraṇena</span> tathāgatā sitaṃ pātukarontī"ti. Atha kho āyasmā
ānando ekaṃsaṃ <span class="var" title="uttarāsangaṃ (s1-3, km)" id="note358">cīvaraṃ</span> katvā yena bhagavā tenañjaliṃ paṇāmetvā bhagavantaṃ
etadavoca: "ko nu kho, bhante, hetu, ko paccayo bhagavato sitassa pātukammāya?
Na akāraṇena tathāgatā sitaṃ pātukarontī"ti. <a class="wp" id="wp3"></a>"Bhūtapubbaṃ, ānanda, imasmiṃ
padese <span class="var" title="vehalingaṃ (bj) | vebhaḷigaṃ (s1-3, km) | vebhaḷingaṃ (pts1)" id="note359">vegaḷingaṃ</span> nāma gāmanigamo ahosi iddho ceva phīto ca bahujano
ākiṇṇamanusso. Vegaḷingaṃ kho, ānanda, gāmanigamaṃ kassapo bhagavā arahaṃ
sammāsambuddho upanissāya vihāsi. Idha sudaṃ, ānanda, kassapassa bhagavato
arahato sammāsambuddhassa ārāmo ahosi. Idha sudaṃ, ānanda, kassapo bhagavā
arahaṃ sammāsambuddho nisinnako bhikkhusaṃghaṃ ovadatī"ti. <a class="wp" id="wp4"></a>Atha kho āyasmā
ānando catugguṇaṃ sanghāṭiṃ paññapetvā bhagavantaṃ etadavoca: "tena hi, bhante,
bhagavā nisīdatu ettha. Ayaṃ bhūmipadeso dvīhi arahantehi sammāsambuddhehi
paribhutto bhavissatī"ti. Nisīdi bhagavā paññatte āsane. Nisajja kho bhagavā
āyasmantaṃ ānandaṃ āmantesi:</p>
<hr>

<p><span class="parno">2</span><a class="wp" id="wp5"></a>
<a class="pts1" id="pts2.46"></a>
<a id="p_10M_823" class="ms"></a>
"Bhūtapubbaṃ, ānanda, imasmiṃ padese vegaḷingaṃ nāma gāmanigamo ahosi iddho
ceva phīto ca bahujano ākiṇṇamanusso. Vegaḷingaṃ kho, ānanda, gāmanigamaṃ
kassapo bhagavā arahaṃ sammāsambuddho upanissāya vihāsi. Idha sudaṃ, ānanda,
kassapassa bhagavato arahato sammāsambuddhassa ārāmo ahosi. Idha sudaṃ, ānanda,
kassapo bhagavā arahaṃ sammāsambuddho nisinnako bhikkhusanghaṃ ovadati.</p>

<p><span class="parno">3</span><a class="wp" id="wp6"></a>
<a id="p_10M_824" class="ms"></a>
<a class="msdiv" id="msdiv_283"></a>
Vegaḷinge kho, ānanda, gāmanigame <span class="var" title="ghaṭīkāro (bj, s1, pts1)" id="note360">ghaṭikāro</span> nāma kumbhakāro kassapassa
bhagavato arahato sammāsambuddhassa upaṭṭhāko ahosi aggupaṭṭhāko. Ghaṭikārassa
kho, ānanda, kumbhakārassa jotipālo nāma māṇavo sahāyo ahosi piyasahāyo. Atha
kho, ānanda, ghaṭikāro kumbhakāro jotipālaṃ māṇavaṃ āmantesi: ‘āyāma, samma
jotipāla, kassapaṃ bhagavantaṃ arahantaṃ sammāsambuddhaṃ dassanāya
upasankamissāma. Sādhusammatañhi me tassa bhagavato dassanaṃ arahato
sammāsambuddhassā’ti. Evaṃ vutte, ānanda, jotipālo māṇavo ghaṭikāraṃ
kumbhakāraṃ etadavoca: ‘alaṃ, samma ghaṭikāra. Kiṃ pana tena muṇḍakena
samaṇakena diṭṭhenā’ti? Dutiyampi kho, ānanda … pe … tatiyampi kho, ānanda,
ghaṭikāro kumbhakāro jotipālaṃ māṇavaṃ etadavoca: ‘āyāma, samma jotipāla,
kassapaṃ bhagavantaṃ arahantaṃ sammāsambuddhaṃ dassanāya upasankamissāma.
Sādhusammatañhi me tassa bhagavato dassanaṃ arahato sammāsambuddhassā’ti.
Tatiyampi kho, ānanda, jotipālo māṇavo ghaṭikāraṃ kumbhakāraṃ etadavoca: ‘alaṃ,
samma ghaṭikāra. Kiṃ pana tena muṇḍakena samaṇakena diṭṭhenā’ti? ‘Tena hi,
samma jotipāla, <span class="var" title="sottiṃ sināniṃ (bj, pts1) | sottisinānaṃ (s1-3, km, mr)" id="note362">sottisināniṃ</span> <span class="var" title="āhara (mr)" id="note363">ādāya</span> nadiṃ gamissāma sināyitun’ti. ‘Evaṃ,
sammā’ti kho, ānanda, jotipālo māṇavo ghaṭikārassa kumbhakārassa paccassosi.
Atha kho, ānanda, ghaṭikāro ca kumbhakāro jotipālo ca māṇavo sottisināniṃ ādāya
nadiṃ agamaṃsu sināyituṃ.</p>

<p><span class="parno">4</span><a class="wp" id="wp7"></a>
<a class="pts1" id="pts2.47"></a>
<a id="p_10M_825" class="ms"></a>
<a class="msdiv" id="msdiv_284"></a>
Atha kho, ānanda, ghaṭikāro kumbhakāro jotipālaṃ māṇavaṃ āmantesi: ‘ayaṃ, samma
jotipāla, kassapassa bhagavato arahato sammāsambuddhassa avidūre ārāmo. Āyāma,
samma jotipāla, kassapaṃ bhagavantaṃ arahantaṃ sammāsambuddhaṃ dassanāya
upasankamissāma. Sādhusammatañhi me tassa bhagavato dassanaṃ arahato
sammāsambuddhassā’ti. Evaṃ vutte, ānanda, jotipālo māṇavo ghaṭikāraṃ
kumbhakāraṃ etadavoca: ‘alaṃ, samma ghaṭikāra. Kiṃ pana tena muṇḍakena
samaṇakena diṭṭhenā’ti? Dutiyampi kho, ānanda … pe … tatiyampi kho, ānanda,
ghaṭikāro kumbhakāro jotipālaṃ māṇavaṃ etadavoca: ‘ayaṃ, samma jotipāla,
kassapassa bhagavato arahato sammāsambuddhassa avidūre ārāmo. Āyāma, samma
jotipāla, kassapaṃ bhagavantaṃ arahantaṃ sammāsambuddhaṃ dassanāya
upasankamissāma. Sādhusammatañhi me tassa bhagavato dassanaṃ arahato
sammāsambuddhassā’ti. Tatiyampi kho, ānanda, jotipālo māṇavo ghaṭikāraṃ
kumbhakāraṃ etadavoca: ‘alaṃ, samma ghaṭikāra. Kiṃ pana tena muṇḍakena
samaṇakena diṭṭhenā’ti? <a class="wp" id="wp8"></a>Atha kho, ānanda, ghaṭikāro kumbhakāro jotipālaṃ
māṇavaṃ ovaṭṭikāyaṃ parāmasitvā etadavoca: ‘ayaṃ, samma jotipāla, kassapassa
bhagavato arahato sammāsambuddhassa avidūre ārāmo. Āyāma, samma jotipāla,
kassapaṃ bhagavantaṃ arahantaṃ sammāsambuddhaṃ dassanāya upasankamissāma.
Sādhusammatañhi me tassa bhagavato dassanaṃ arahato sammāsambuddhassā’ti. Atha
kho, ānanda, jotipālo māṇavo ovaṭṭikaṃ <span class="var" title="viniveṭhetvā (bj, s2, s3, km, pts1) | vinivedhetvā (s1)" id="note364">vinivaṭṭetvā</span> ghaṭikāraṃ kumbhakāraṃ
etadavoca: ‘alaṃ, samma ghaṭikāra. Kiṃ pana tena muṇḍakena samaṇakena
diṭṭhenā’ti? <a class="wp" id="wp9"></a>Atha kho, ānanda, ghaṭikāro kumbhakāro jotipālaṃ māṇavaṃ
<span class="var" title="sasīsaṃ nahātaṃ (bj) | sīsanhātaṃ (s1-3, km) | sīsanahātaṃ (pts1)" id="note365">sīsaṃnhātaṃ</span> kesesu parāmasitvā etadavoca: ‘ayaṃ, samma jotipāla, kassapassa
bhagavato arahato sammāsambuddhassa avidūre ārāmo. Āyāma, samma jotipāla,
kassapaṃ bhagavantaṃ arahantaṃ sammāsambuddhaṃ dassanāya upasankamissāma.
Sādhusammatañhi me tassa bhagavato dassanaṃ arahato sammāsambuddhassā’ti. Atha
kho, ānanda, jotipālassa māṇavassa etadahosi: ‘acchariyaṃ vata bho, abbhutaṃ
vata bho. Yatra hi nāmāyaṃ ghaṭikāro kumbhakāro ittarajacco samāno amhākaṃ
sīsaṃnhātānaṃ kesesu parāmasitabbaṃ maññissati; na vatidaṃ kira orakaṃ maññe
bhavissatī’ti; ghaṭikāraṃ kumbhakāraṃ etadavoca: ‘<span class="var" title="yāvetadohipi (bj, s1-3, km, pts1)" id="note366">yāvatādohipi</span>, samma
ghaṭikārā’ti? ‘Yāvatādohipi, samma jotipāla. Tathā hi pana me sādhusammataṃ
tassa bhagavato dassanaṃ arahato sammāsambuddhassā’ti. ‘Tena hi, samma
ghaṭikāra, muñca; gamissāmā’ti.</p>

<p><span class="parno">5</span><a class="wp" id="wp10"></a>
<a id="p_10M_826" class="ms"></a>
<a class="msdiv" id="msdiv_285"></a>
Atha kho, ānanda, ghaṭikāro ca kumbhakāro jotipālo ca māṇavo yena kassapo
bhagavā arahaṃ sammāsambuddho tenupasankamiṃsu; upasankamitvā ghaṭikāro
kumbhakāro kassapaṃ bhagavantaṃ arahantaṃ sammāsambuddhaṃ abhivādetvā ekamantaṃ
nisīdi. Jotipālo pana māṇavo kassapena bhagavatā arahatā sammāsambuddhena
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho, ānanda, ghaṭikāro kumbhakāro kassapaṃ bhagavantaṃ
arahantaṃ sammāsambuddhaṃ etadavoca: ‘ayaṃ me, bhante, jotipālo māṇavo sahāyo
piyasahāyo. Imassa bhagavā dhammaṃ desetū’ti. Atha kho, ānanda, kassapo bhagavā
arahaṃ sammāsambuddho ghaṭikārañca kumbhakāraṃ jotipālañca māṇavaṃ dhammiyā
kathāya sandassesi samādapesi samuttejesi sampahaṃsesi. Atha kho, ānanda,
ghaṭikāro ca kumbhakāro jotipālo ca māṇavo kassapena bhagavatā arahatā
sammāsambuddhena dhammiyā kathāya sandassitā samādapitā samuttejitā
sampahaṃsitā kassapassa bhagavato arahato sammāsambuddhassa bhāsitaṃ
abhinanditvā anumoditvā uṭṭhāyāsanā kassapaṃ bhagavantaṃ arahantaṃ
sammāsambuddhaṃ abhivādetvā padakkhiṇaṃ katvā pakkamiṃsu.</p>

<p><span class="parno">6</span><a class="wp" id="wp11"></a>
<a class="pts1" id="pts2.49"></a>
<a id="p_10M_827" class="ms"></a>
<a class="msdiv" id="msdiv_286"></a>
Atha kho, ānanda, jotipālo māṇavo ghaṭikāraṃ kumbhakāraṃ etadavoca: ‘imaṃ nu
tvaṃ, samma ghaṭikāra, dhammaṃ suṇanto atha ca pana agārasmā anagāriyaṃ na
pabbajissasī’ti? ‘Nanu maṃ, samma jotipāla, jānāsi, andhe jiṇṇe mātāpitaro
posemī’ti? ‘Tena hi, samma ghaṭikāra, ahaṃ agārasmā anagāriyaṃ pabbajissāmī’ti.
<a class="wp" id="wp12"></a>Atha kho, ānanda, ghaṭikāro ca kumbhakāro jotipālo ca māṇavo yena kassapo
bhagavā arahaṃ sammāsambuddho tenupasankamiṃsu; upasankamitvā kassapaṃ
bhagavantaṃ arahantaṃ sammāsambuddhaṃ abhivādetvā ekamantaṃ nisīdiṃsu.
Ekamantaṃ nisinno kho, ānanda, ghaṭikāro kumbhakāro kassapaṃ bhagavantaṃ
arahantaṃ sammāsambuddhaṃ etadavoca: ‘ayaṃ me, bhante, jotipālo māṇavo sahāyo
piyasahāyo. Imaṃ bhagavā pabbājetū’ti. Alattha kho, ānanda, jotipālo māṇavo
kassapassa bhagavato arahato sammāsambuddhassa santike pabbajjaṃ, alattha
upasampadaṃ.</p>

<p><span class="parno">7</span><a class="wp" id="wp13"></a>
<a class="pts1" id="pts2.50"></a>
<a id="p_10M_828" class="ms"></a>
<a class="msdiv" id="msdiv_287"></a>
Atha kho, ānanda, kassapo bhagavā arahaṃ sammāsambuddho acirūpasampanne
jotipāle māṇave aḍḍhamāsupasampanne vegaḷinge yathābhirantaṃ viharitvā yena
bārāṇasī tena cārikaṃ pakkāmi. Anupubbena cārikaṃ caramāno yena bārāṇasī
tadavasari. Tatra sudaṃ, ānanda, kassapo bhagavā arahaṃ sammāsambuddho
bārāṇasiyaṃ viharati isipatane migadāye. <a class="wp" id="wp14"></a>Assosi kho, ānanda, kikī kāsirājā:
‘kassapo kira bhagavā arahaṃ sammāsambuddho bārāṇasiṃ anuppatto bārāṇasiyaṃ
viharati isipatane migadāye’ti. Atha kho, ānanda, kikī kāsirājā bhadrāni
<span class="var" title="bhadraṃ bhadraṃ (mr)" id="note367">bhadrāni yānāni yojāpetvā bhadraṃ</span> yānaṃ abhiruhitvā bhadrehi bhadrehi yānehi
bārāṇasiyā niyyāsi <span class="var" title="mahatā rājānubhāvena (bj, pts1)" id="note368">mahaccarājānubhāvena</span> kassapaṃ bhagavantaṃ arahantaṃ
sammāsambuddhaṃ dassanāya. Yāvatikā yānassa bhūmi yānena gantvā yānā
paccorohitvā pattikova yena kassapo bhagavā arahaṃ sammāsambuddho
tenupasankami; upasankamitvā kassapaṃ bhagavantaṃ arahantaṃ sammāsambuddhaṃ
abhivādetvā ekamantaṃ nisīdi. Ekamantaṃ nisinnaṃ kho, ānanda, kikiṃ kāsirājānaṃ
kassapo bhagavā arahaṃ sammāsambuddho dhammiyā kathāya sandassesi samādapesi
samuttejesi sampahaṃsesi. Atha kho, ānanda, kikī kāsirājā kassapena bhagavatā
arahatā sammāsambuddhena dhammiyā kathāya sandassito samādapito samuttejito
sampahaṃsito kassapaṃ bhagavantaṃ arahantaṃ sammāsambuddhaṃ etadavoca:
‘adhivāsetu me, bhante, bhagavā svātanāya bhattaṃ saddhiṃ bhikkhusaṃghenā’ti.
Adhivāsesi kho, ānanda, kassapo bhagavā arahaṃ sammāsambuddho tuṇhībhāvena.
<a class="wp" id="wp15"></a>Atha kho, ānanda, kikī kāsirājā kassapassa bhagavato sammāsambuddhassa
adhivāsanaṃ viditvā uṭṭhāyāsanā kassapaṃ bhagavantaṃ arahantaṃ sammāsambuddhaṃ
abhivādetvā padakkhiṇaṃ katvā pakkāmi. <a class="wp" id="wp16"></a>Atha kho, ānanda, kikī kāsirājā tassā
rattiyā accayena sake nivesane paṇītaṃ khādanīyaṃ bhojanīyaṃ paṭiyādāpetvā
<span class="var" title="paṇḍumuṭikassa (bj, pts1) | paṇḍumudikassa (s1-3, km)" id="note369">paṇḍupuṭakassa</span> sālino vigatakāḷakaṃ anekasūpaṃ anekabyañjanaṃ, kassapassa
bhagavato arahato sammāsambuddhassa kālaṃ ārocāpesi: ‘kālo, bhante, niṭṭhitaṃ
bhattan’ti.</p>

<p><span class="parno">8</span><a class="wp" id="wp17"></a>
<a class="pts1" id="pts2.51"></a>
<a id="p_10M_829" class="ms"></a>
<a class="msdiv" id="msdiv_288"></a>
Atha kho, ānanda, kassapo bhagavā arahaṃ sammāsambuddho pubbaṇhasamayaṃ
nivāsetvā pattacīvaramādāya yena kikissa kāsirañño nivesanaṃ tenupasankami;
upasankamitvā paññatte āsane nisīdi saddhiṃ bhikkhusanghena. Atha kho, ānanda,
kikī kāsirājā buddhappamukhaṃ bhikkhusanghaṃ paṇītena khādanīyena bhojanīyena
sahatthā santappesi sampavāresi. Atha kho, ānanda, kikī kāsirājā kassapaṃ
bhagavantaṃ arahantaṃ sammāsambuddhaṃ bhuttāviṃ onītapattapāṇiṃ aññataraṃ nīcaṃ
āsanaṃ gahetvā ekamantaṃ nisīdi. Ekamantaṃ nisinno kho, ānanda, kikī kāsirājā
kassapaṃ bhagavantaṃ arahantaṃ sammāsambuddhaṃ etadavoca: ‘adhivāsetu me,
bhante, bhagavā bārāṇasiyaṃ vassāvāsaṃ; evarūpaṃ sanghassa upaṭṭhānaṃ
bhavissatī’ti. ‘Alaṃ, mahārāja. Adhivuttho me vassāvāso’ti. Dutiyampi kho,
ānanda … tatiyampi kho, ānanda, kikī kāsirājā kassapaṃ bhagavantaṃ arahantaṃ
sammāsambuddhaṃ etadavoca: ‘adhivāsetu me, bhante, bhagavā bārāṇasiyaṃ
vassāvāsaṃ; evarūpaṃ sanghassa upaṭṭhānaṃ bhavissatī’ti. ‘Alaṃ, mahārāja.
Adhivuttho me vassāvāso’ti. Atha kho, ānanda, kikissa kāsirañño ‘na me kassapo
bhagavā arahaṃ sammāsambuddho adhivāseti bārāṇasiyaṃ vassāvāsan’ti ahudeva
aññathattaṃ, ahu domanassaṃ. Atha kho, ānanda, kikī kāsirājā kassapaṃ
bhagavantaṃ arahantaṃ sammāsambuddhaṃ etadavoca: ‘atthi nu kho, bhante, añño
koci mayā upaṭṭhākataro’ti?</p>

<p><span class="parno">9</span><a class="wp" id="wp18"></a>
<a class="pts1" id="pts2.52"></a>
<a id="p_10M_830" class="ms"></a>
‘Atthi, mahārāja, vegaḷingaṃ nāma gāmanigamo. Tattha ghaṭikāro nāma kumbhakāro;
so me upaṭṭhāko aggupaṭṭhāko. Tuyhaṃ kho pana, mahārāja, na me kassapo bhagavā
arahaṃ sammāsambuddho adhivāseti bārāṇasiyaṃ vassāvāsanti <span class="var" title="atthi (bj, pts1)" id="note370">attheva</span> aññathattaṃ,
atthi domanassaṃ. Tayidaṃ <span class="var" title="ghaṭikāre kumbhakāre (bj, s2, s3, km) | ghaṭīkāre kumbhakāre (s1, pts1)" id="note371">ghaṭikārassa kumbhakārassa</span> natthi ca na ca
bhavissati. Ghaṭikāro kho, mahārāja, kumbhakāro buddhaṃ saraṇaṃ gato, dhammaṃ
saraṇaṃ gato, saṃghaṃ saraṇaṃ gato. Ghaṭikāro kho, mahārāja, kumbhakāro
pāṇātipātā paṭivirato, adinnādānā paṭivirato, kāmesumicchācārā paṭivirato,
musāvādā paṭivirato, surāmerayamajjapamādaṭṭhānā paṭivirato. Ghaṭikāro kho,
mahārāja, kumbhakāro buddhe aveccappasādena samannāgato, dhamme aveccappasādena
samannāgato, saṃghe aveccappasādena samannāgato, ariyakantehi sīlehi
samannāgato. Ghaṭikāro kho, mahārāja, kumbhakāro dukkhe nikkankho,
dukkhasamudaye nikkankho, dukkhanirodhe nikkankho, dukkhanirodhagāminiyā
paṭipadāya nikkankho. Ghaṭikāro kho, mahārāja, kumbhakāro ekabhattiko
brahmacārī sīlavā kalyāṇadhammo. Ghaṭikāro kho, mahārāja, kumbhakāro
nikkhittamaṇisuvaṇṇo apetajātarūparajato. Ghaṭikāro kho, mahārāja, <span class="var" title="kumbhakāro na musalena na sahatthā paṭhaviñca khanati (s1-3, km) | kumbhakāro na musalena na sahatthā paṭhaviṃ khaṇati (pts1) | kumbhakāro na musalena sahatthā pathaviñca khaṇati (mr)" id="note372">kumbhakāro
pannamusalo na sahatthā pathaviṃ khaṇati</span>. Yaṃ hoti kūlapaluggaṃ vā <span class="var" title="mūsikukkāro (bj) | mūsikukkuro (si, s1-3, km, pts1)" id="note373">mūsikukkaro</span>
vā taṃ kājena āharitvā bhājanaṃ karitvā evamāha: "ettha yo icchati
taṇḍulapaṭibhastāni vā muggapaṭibhastāni vā kaḷāyapaṭibhastāni vā nikkhipitvā
yaṃ icchati taṃ haratū"ti. Ghaṭikāro kho, mahārāja, kumbhakāro andhe jiṇṇe
mātāpitaro poseti. Ghaṭikāro kho, mahārāja, kumbhakāro pañcannaṃ orambhāgiyānaṃ
saṃyojanānaṃ parikkhayā opapātiko tattha parinibbāyī anāvattidhammo tasmā
lokā.</p>

<p><span class="parno">10</span><a class="wp" id="wp19"></a>
<a id="p_10M_831" class="ms"></a>
<a class="msdiv" id="msdiv_289"></a>
Ekamidāhaṃ, mahārāja, samayaṃ vegaḷinge nāma gāmanigame viharāmi. Atha khvāhaṃ,
mahārāja, pubbaṇhasamayaṃ nivāsetvā pattacīvaramādāya yena ghaṭikārassa
kumbhakārassa mātāpitaro tenupasankamiṃ; upasankamitvā ghaṭikārassa
kumbhakārassa mātāpitaro etadavocaṃ: "handa ko nu kho ayaṃ bhaggavo gato"ti?
"Nikkhanto kho te, bhante, upaṭṭhāko antokumbhiyā odanaṃ gahetvā pariyogā sūpaṃ
gahetvā paribhuñjā"ti. Atha khvāhaṃ, mahārāja, kumbhiyā odanaṃ gahetvā pariyogā
sūpaṃ gahetvā paribhuñjitvā uṭṭhāyāsanā <span class="var" title="pakkāmiṃ (s1-3, km, pts1)" id="note374">pakkamiṃ</span>. Atha kho, mahārāja, ghaṭikāro
kumbhakāro yena mātāpitaro tenupasankami; upasankamitvā mātāpitaro etadavoca:
"ko kumbhiyā odanaṃ gahetvā pariyogā sūpaṃ gahetvā paribhuñjitvā uṭṭhāyāsanā
pakkanto"ti? "Kassapo, tāta, bhagavā arahaṃ sammāsambuddho kumbhiyā odanaṃ
gahetvā pariyogā sūpaṃ gahetvā paribhuñjitvā uṭṭhāyāsanā pakkanto"ti? Atha kho,
mahārāja, ghaṭikārassa kumbhakārassa etadahosi: "lābhā vata me, suladdhaṃ vata
me, yassa me kassapo bhagavā arahaṃ sammāsambuddho evaṃ abhivissattho"ti. Atha
kho, mahārāja, ghaṭikāraṃ kumbhakāraṃ aḍḍhamāsaṃ pītisukhaṃ <span class="var" title="na vijahi (bj, s1-3, km, pts1)" id="note375">na vijahati</span>,
sattāhaṃ mātāpitūnaṃ.</p>

<p><span class="parno">11</span><a class="wp" id="wp20"></a>
<a class="pts1" id="pts2.53"></a>
<a id="p_10M_832" class="ms"></a>
<a class="msdiv" id="msdiv_290"></a>
Ekamidāhaṃ, mahārāja, samayaṃ tattheva vegaḷinge nāma gāmanigame viharāmi. Atha
khvāhaṃ, mahārāja, pubbaṇhasamayaṃ nivāsetvā pattacīvaramādāya yena
ghaṭikārassa kumbhakārassa mātāpitaro tenupasankamiṃ; upasankamitvā
ghaṭikārassa kumbhakārassa mātāpitaro etadavocaṃ: "handa ko nu kho ayaṃ
bhaggavo gato"ti? "Nikkhanto kho te, bhante, upaṭṭhāko anto kaḷopiyā kummāsaṃ
gahetvā pariyogā sūpaṃ gahetvā paribhuñjā"ti. Atha khvāhaṃ, mahārāja, kaḷopiyā
kummāsaṃ gahetvā pariyogā sūpaṃ gahetvā paribhuñjitvā uṭṭhāyāsanā pakkamiṃ.
Atha kho, mahārāja, ghaṭikāro kumbhakāro yena mātāpitaro tenupasankami;
upasankamitvā mātāpitaro etadavoca: "ko kaḷopiyā kummāsaṃ gahetvā pariyogā
sūpaṃ gahetvā paribhuñjitvā uṭṭhāyāsanā pakkanto"ti? "Kassapo, tāta, bhagavā
arahaṃ sammāsambuddho kaḷopiyā kummāsaṃ gahetvā pariyogā sūpaṃ gahetvā
paribhuñjitvā uṭṭhāyāsanā pakkanto"ti. Atha kho, mahārāja, ghaṭikārassa
kumbhakārassa etadahosi: "lābhā vata me, suladdhaṃ vata me, yassa me kassapo
bhagavā arahaṃ sammāsambuddho evaṃ abhivissattho"ti. Atha kho, mahārāja,
ghaṭikāraṃ kumbhakāraṃ aḍḍhamāsaṃ pītisukhaṃ na vijahati, sattāhaṃ
mātāpitūnaṃ.</p>

<p><span class="parno">12</span><a class="wp" id="wp21"></a>
<a class="pts1" id="pts2.54"></a>
<a id="p_10M_833" class="ms"></a>
<a class="msdiv" id="msdiv_291"></a>
Ekamidāhaṃ, mahārāja, samayaṃ tattheva vegaḷinge nāma gāmanigame viharāmi. Tena
kho pana samayena <span class="var" title="gandhakuṭi (bj) | kuṭī (pts1)" id="note376">kuṭi</span> ovassati. Atha khvāhaṃ, mahārāja, bhikkhū āmantesiṃ:
"gacchatha, bhikkhave, ghaṭikārassa kumbhakārassa nivesane tiṇaṃ jānāthā"ti.
Evaṃ vutte, mahārāja, te bhikkhū maṃ etadavocuṃ: "natthi kho, bhante,
ghaṭikārassa kumbhakārassa nivesane tiṇaṃ, atthi ca khvāssa <span class="var" title="āvesanaṃ (bj, s1-3, km, pts1)" id="note377">āvesane</span>
tiṇacchadanan"ti. "Gacchatha, bhikkhave, ghaṭikārassa kumbhakārassa āvesanaṃ
uttiṇaṃ karothā"ti. Atha kho te, mahārāja, bhikkhū ghaṭikārassa kumbhakārassa
āvesanaṃ uttiṇamakaṃsu. Atha kho, mahārāja, ghaṭikārassa kumbhakārassa
mātāpitaro te bhikkhū etadavocuṃ: "ke āvesanaṃ uttiṇaṃ karontī"ti? "Bhikkhū,
bhagini, kassapassa bhagavato arahato sammāsambuddhassa kuṭi ovassatī"ti.
"Haratha, bhante, haratha, bhadramukhā"ti. Atha kho, mahārāja, ghaṭikāro
kumbhakāro yena mātāpitaro tenupasankami; upasankamitvā mātāpitaro etadavoca:
"ke āvesanaṃ uttiṇamakaṃsū"ti? "Bhikkhū, tāta, kassapassa kira bhagavato
arahato sammāsambuddhassa kuṭi ovassatī"ti. Atha kho, mahārāja, ghaṭikārassa
kumbhakārassa etadahosi: "lābhā vata me, suladdhaṃ vata me, yassa me kassapo
bhagavā arahaṃ sammāsambuddho evaṃ abhivissattho"ti. Atha kho, mahārāja,
ghaṭikāraṃ kumbhakāraṃ aḍḍhamāsaṃ pītisukhaṃ na vijahati, sattāhaṃ mātāpitūnaṃ.
Atha kho, mahārāja, āvesanaṃ sabbantaṃ temāsaṃ ākāsacchadanaṃ aṭṭhāsi, <span class="var" title="na cātivassi (bj, s1-3, km, pts1)" id="note379">na
devotivassi</span>. Evarūpo ca, mahārāja, ghaṭikāro kumbhakāro’ti. ‘Lābhā, bhante,
ghaṭikārassa kumbhakārassa, suladdhā, bhante, ghaṭikārassa kumbhakārassa yassa
bhagavā evaṃ abhivissattho’ti.</p>

<p><span class="parno">13</span><a class="wp" id="wp22"></a>
<a id="p_10M_834" class="ms"></a>
<a class="msdiv" id="msdiv_292"></a>
Atha kho, ānanda, kikī kāsirājā ghaṭikārassa kumbhakārassa pañcamattāni
taṇḍulavāhasatāni pāhesi paṇḍupuṭakassa sālino tadupiyañca sūpeyyaṃ. Atha kho
te, ānanda, rājapurisā ghaṭikāraṃ kumbhakāraṃ upasankamitvā etadavocuṃ: ‘imāni
kho, bhante, pañcamattāni taṇḍulavāhasatāni kikinā kāsirājena pahitāni
paṇḍupuṭakassa sālino tadupiyañca sūpeyyaṃ. Tāni, bhante, <span class="var" title="patigaṇhātūti (bj, pts1) | paṭiggaṇhātūti (s1-3, km)" id="note380">paṭiggaṇhathā’ti</span>.
‘Rājā kho bahukicco bahukaraṇīyo. Alaṃ me. Raññova hotū’ti. <a class="wp" id="wp23"></a>Siyā kho pana te,
ānanda, evamassa: ‘añño nūna tena samayena jotipālo māṇavo ahosī’ti. Na kho
panetaṃ, ānanda, evaṃ daṭṭhabbaṃ. Ahaṃ tena samayena jotipālo māṇavo
ahosin"ti.</p>

<p><span class="parno">14</span>
<a id="p_10M_835" class="ms"></a>
Idamavoca bhagavā. Attamano āyasmā ānando bhagavato bhāsitaṃ abhinandīti.</p>
<p class="endsection">Ghaṭikārasuttaṃ niṭṭhitaṃ paṭhamaṃ.</p>
</div>
<div id="nextprev"><a id="previous-sutta" href="./mn80.html"></a><a id="next-sutta" href="./mn82.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN81: Ghaṭikārasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
