<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 100</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN100: Sangāravasutta - To Sangārava</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_1513" class="ms"></a>
<a class="msdiv" id="msdiv_473"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ carati mahatā bhikkhusaṃghena saddhiṃ.
<a class="wp" id="wp2"></a>Tena kho pana samayena <span class="var" title="dhānañjānī (pts1)" id="note713">dhanañjānī</span> nāma brāhmaṇī <span class="var" title="maṇḍalakappe (bj) | caṇḍalakappe (si, pts1) | paccalakappe (s1-3, km)" id="note714">cañcalikappe</span> paṭivasati
abhippasannā buddhe ca dhamme ca saṃghe ca. Atha kho dhanañjānī brāhmaṇī
upakkhalitvā tikkhattuṃ udānaṃ udānesi:</p>

<p><span class="parno">2</span>
<a id="p_10M_1514" class="ms"></a>
"Namo tassa bhagavato arahato sammāsambuddhassa.</p>

<p><span class="parno">3</span>
<a id="p_10M_1515" class="ms"></a>
Namo tassa bhagavato arahato sammāsambuddhassa.</p>

<p><span class="parno">4</span>
<a class="pts1" id="pts2.210"></a>
<a id="p_10M_1516" class="ms"></a>
Namo tassa bhagavato arahato sammāsambuddhassā"ti.</p>
<hr>

<p><span class="parno">5</span><a class="wp" id="wp3"></a>
<a id="p_10M_1517" class="ms"></a>
Tena kho pana samayena sangāravo nāma māṇavo cañcalikappe paṭivasati tiṇṇaṃ
vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ,
padako, veyyākaraṇo, lokāyatamahāpurisalakkhaṇesu anavayo. Assosi kho
sangāravo māṇavo dhanañjāniyā brāhmaṇiyā evaṃ vācaṃ bhāsamānāya. Sutvā
dhanañjāniṃ brāhmaṇiṃ etadavoca: "<span class="var" title="avabhūtā cayaṃ (bj, pts1) | avabhūtā ca yaṃ (s1-3, km)" id="note715">avabhūtāva ayaṃ</span> dhanañjānī brāhmaṇī,
<span class="var" title="parābhūtā ca yaṃ (s1-3, km) | parābhūtā cayaṃ (pts1)" id="note716">parabhūtāva ayaṃ</span> dhanañjānī brāhmaṇī, vijjamānānaṃ <span class="var" title="idaṃ padaṃ bj, pts1 potthakesu" id="note717">tevijjānaṃ</span> brāhmaṇānaṃ, atha
ca pana tassa muṇḍakassa samaṇakassa vaṇṇaṃ <span class="var" title="bhāsatīti (bj, s1-3, km, pts1)" id="note718">bhāsissatī"ti</span>. "Na hi pana tvaṃ,
tāta bhadramukha, tassa bhagavato sīlapaññāṇaṃ jānāsi. Sace tvaṃ, tāta
bhadramukha, tassa bhagavato sīlapaññāṇaṃ jāneyyāsi, na tvaṃ, tāta bhadramukha,
taṃ bhagavantaṃ akkositabbaṃ paribhāsitabbaṃ maññeyyāsī"ti. "Tena hi, bhoti,
yadā samaṇo gotamo cañcalikappaṃ anuppatto hoti atha me āroceyyāsī"ti. "Evaṃ,
bhadramukhā"ti kho dhanañjānī brāhmaṇī sangāravassa māṇavassa paccassosi.</p>
<hr>

<p><span class="parno">6</span><a class="wp" id="wp4"></a>
<a id="p_10M_1518" class="ms"></a>
Atha kho bhagavā kosalesu anupubbena cārikaṃ caramāno yena cañcalikappaṃ
tadavasari. Tatra sudaṃ bhagavā cañcalikappe viharati todeyyānaṃ brāhmaṇānaṃ
ambavane. <a class="wp" id="wp5"></a>Assosi kho dhanañjānī brāhmaṇī: "bhagavā kira cañcalikappaṃ
anuppatto, cañcalikappe viharati todeyyānaṃ brāhmaṇānaṃ ambavane"ti. Atha kho
dhanañjānī brāhmaṇī yena sangāravo māṇavo tenupasankami; upasankamitvā
sangāravaṃ māṇavaṃ etadavoca: "ayaṃ, tāta bhadramukha, so bhagavā cañcalikappaṃ
anuppatto, cañcalikappe viharati todeyyānaṃ brāhmaṇānaṃ ambavane. Yassadāni,
tāta bhadramukha, kālaṃ maññasī"ti.</p>
<hr>

<p><span class="parno">7</span>
<a class="pts1" id="pts2.211"></a>
<a id="p_10M_1519" class="ms"></a>
<a class="msdiv" id="msdiv_474"></a>
"Evaṃ, bho"ti kho sangāravo māṇavo dhanañjāniyā brāhmaṇiyā paṭissutvā yena
bhagavā tenupasankami; upasankamitvā bhagavatā saddhiṃ sammodi. Sammodanīyaṃ
kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho sangāravo
māṇavo bhagavantaṃ etadavoca: </p>
<hr>

<p><span class="parno">8</span><a class="wp" id="wp6"></a>
<a id="p_10M_1520" class="ms"></a>
"Santi kho, bho gotama, eke samaṇabrāhmaṇā diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti. Tatra, bho gotama, ye te samaṇabrāhmaṇā diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti, tesaṃ bhavaṃ gotamo katamo"ti?</p>

<p><span class="parno">9</span><a class="wp" id="wp7"></a>
<a id="p_10M_1521" class="ms"></a>
"diṭṭhadhammā&shy;bhiññāvosāna&shy;pāramippattānaṃ, ādibrahmacariyaṃ
paṭijānantānampi kho ahaṃ, bhāradvāja, vemattaṃ vadāmi. Santi, bhāradvāja, eke
samaṇabrāhmaṇā anussavikā. Te anussavena diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti; seyyathāpi brāhmaṇā tevijjā. Santi pana, bhāradvāja, eke samaṇabrāhmaṇā kevalaṃ saddhāmattakena diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti; seyyathāpi takkī vīmaṃsī. Santi, bhāradvāja, eke samaṇabrāhmaṇā pubbe ananussutesu dhammesu sāmaṃyeva dhammaṃ abhiññāya diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti. Tatra, bhāradvāja, ye te samaṇabrāhmaṇā pubbe ananussutesu dhammesu sāmaṃyeva dhammaṃ abhiññāya diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti, tesāhamasmi. <a class="wp" id="wp8"></a>Tadamināpetaṃ, bhāradvāja, pariyāyena veditabbaṃ, yathā ye te samaṇabrāhmaṇā pubbe ananussutesu dhammesu sāmaṃyeva dhammaṃ abhiññāya diṭṭhadhammā&shy;bhiññāvosāna&shy;pāramippattā, ādibrahmacariyaṃ paṭijānanti, tesāhamasmi.</p>
<hr>

<p><span class="parno">10</span><a class="wp" id="wp9"></a>
<a class="pts1" id="pts2.212"></a>
<a id="p_10M_1522" class="ms"></a>
<a class="msdiv" id="msdiv_475"></a>
Idha me, bhāradvāja, pubbeva sambodhā anabhisambuddhassa bodhisattasseva sato
etadahosi: ‘sambādho gharāvāso rajāpatho, abbhokāso pabbajjā. Nayidaṃ sukaraṃ
agāraṃ ajjhāvasatā ekantaparipuṇṇaṃ ekantaparisuddhaṃ sankhalikhitaṃ
brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajeyyan’ti. So kho ahaṃ, bhāradvāja, aparena
samayena daharova samāno susukāḷakeso bhadrena yobbanena samannāgato paṭhamena
vayasā akāmakānaṃ mātāpitūnaṃ assumukhānaṃ rudantānaṃ kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbajiṃ. So evaṃ pabbajito
samāno kinkusalagavesī anuttaraṃ santivarapadaṃ pariyesamāno yena āḷāro kālāmo
tenupasankamiṃ; upasankamitvā āḷāraṃ kālāmaṃ etadavocaṃ: ‘icchāmahaṃ, āvuso
kālāma, imasmiṃ dhammavinaye brahmacariyaṃ caritun’ti. Evaṃ vutte, bhāradvāja,
āḷāro kālāmo maṃ etadavoca: ‘viharatāyasmā. Tādiso ayaṃ dhammo yattha viññū
puriso nacirasseva sakaṃ ācariyakaṃ sayaṃ abhiññā sacchikatvā upasampajja
vihareyyā’ti. So kho ahaṃ, bhāradvāja, nacirasseva khippameva taṃ dhammaṃ
pariyāpuṇiṃ. So kho ahaṃ, bhāradvāja, tāvatakeneva oṭṭhapahatamattena
lapitalāpanamattena ‘ñāṇavādañca vadāmi, theravādañca jānāmi, passāmī’ti ca
paṭijānāmi, ahañceva aññe ca. Tassa mayhaṃ, bhāradvāja, etadahosi: ‘na kho
āḷāro kālāmo imaṃ dhammaṃ kevalaṃ saddhāmattakena sayaṃ abhiññā sacchikatvā
upasampajja viharāmīti pavedeti; addhā āḷāro kālāmo imaṃ dhammaṃ jānaṃ passaṃ
viharatī’ti.</p>

<p><span class="parno">11</span><a class="wp" id="wp10"></a>
<a id="p_10M_1523" class="ms"></a>
Atha khvāhaṃ, bhāradvāja, yena āḷāro kālāmo tenupasankamiṃ; upasankamitvā
āḷāraṃ kālāmaṃ etadavocaṃ: ‘kittāvatā no, āvuso kālāma, imaṃ dhammaṃ sayaṃ
abhiññā sacchikatvā upasampajja viharāmīti pavedesī’ti? Evaṃ vutte, bhāradvāja,
āḷāro kālāmo ākiñcaññāyatanaṃ pavedesi. Tassa mayhaṃ, bhāradvāja, etadahosi:
‘na kho āḷārasseva kālāmassa atthi saddhā, mayhampatthi saddhā; na kho
āḷārasseva kālāmassa atthi vīriyaṃ … pe … sati … samādhi … paññā, mayhampatthi
paññā. Yannūnāhaṃ yaṃ dhammaṃ āḷāro kālāmo sayaṃ abhiññā sacchikatvā
upasampajja viharāmīti pavedeti tassa dhammassa sacchikiriyāya padaheyyan’ti.
So kho ahaṃ, bhāradvāja, nacirasseva khippameva taṃ dhammaṃ sayaṃ abhiññā
sacchikatvā upasampajja vihāsiṃ. Atha khvāhaṃ, bhāradvāja, yena āḷāro kālāmo
tenupasankamiṃ; upasankamitvā āḷāraṃ kālāmaṃ etadavocaṃ: ‘ettāvatā no, āvuso
kālāma, imaṃ dhammaṃ sayaṃ abhiññā sacchikatvā upasampajja pavedesī’ti?
‘Ettāvatā kho ahaṃ, āvuso, imaṃ dhammaṃ sayaṃ abhiññā sacchikatvā upasampajja
pavedemī’ti. ‘Ahampi kho, āvuso, ettāvatā imaṃ dhammaṃ sayaṃ abhiññā
sacchikatvā upasampajja viharāmī’ti. ‘Lābhā no, āvuso, suladdhaṃ no, āvuso, ye
mayaṃ āyasmantaṃ tādisaṃ sabrahmacāriṃ passāma. Iti yāhaṃ dhammaṃ sayaṃ abhiññā
sacchikatvā upasampajja pavedemi taṃ tvaṃ dhammaṃ sayaṃ abhiññā sacchikatvā
upasampajja viharasi; yaṃ tvaṃ dhammaṃ sayaṃ abhiññā sacchikatvā upasampajja
viharasi tamahaṃ dhammaṃ sayaṃ abhiññā sacchikatvā upasampajja pavedemi. Iti
yāhaṃ dhammaṃ jānāmi taṃ tvaṃ dhammaṃ jānāsi, yaṃ tvaṃ dhammaṃ jānāsi tamahaṃ
dhammaṃ jānāmi. Iti yādiso ahaṃ tādiso tuvaṃ, yādiso tuvaṃ tādiso ahaṃ. Ehi
dāni, āvuso, ubhova santā imaṃ gaṇaṃ pariharāmā’ti. Iti kho, bhāradvāja, āḷāro
kālāmo ācariyo me samāno attano antevāsiṃ maṃ samānaṃ attanā samasamaṃ ṭhapesi,
uḷārāya ca maṃ pūjāya pūjesi. Tassa mayhaṃ, bhāradvāja, etadahosi: ‘nāyaṃ
dhammo nibbidāya na virāgāya na nirodhāya na upasamāya na abhiññāya na
sambodhāya na nibbānāya saṃvattati, yāvadeva ākiñcaññāyatanūpapattiyā’ti. So
kho ahaṃ, bhāradvāja, taṃ dhammaṃ analankaritvā tasmā dhammā nibbijja
apakkamiṃ.</p>

<p><span class="parno">12</span><a class="wp" id="wp11"></a>
<a id="p_10M_1524" class="ms"></a>
<a class="msdiv" id="msdiv_476"></a>
So kho ahaṃ, bhāradvāja, kiṃkusalagavesī anuttaraṃ santivarapadaṃ pariyesamāno
yena udako rāmaputto tenupasankamiṃ; upasankamitvā udakaṃ rāmaputtaṃ
etadavocaṃ: ‘icchāmahaṃ, āvuso, imasmiṃ dhammavinaye brahmacariyaṃ caritun’ti.
Evaṃ vutte, bhāradvāja, udako rāmaputto maṃ etadavoca: ‘viharatāyasmā. Tādiso
ayaṃ dhammo yattha viññū puriso nacirasseva sakaṃ ācariyakaṃ sayaṃ abhiññā
sacchikatvā upasampajja vihareyyā’ti. So kho ahaṃ, bhāradvāja, nacirasseva
khippameva taṃ dhammaṃ pariyāpuṇiṃ. So kho ahaṃ, bhāradvāja, tāvatakeneva
oṭṭhapahatamattena lapitalāpanamattena ‘ñāṇavādañca vadāmi, theravādañca
jānāmi, passāmī’ti ca paṭijānāmi, ahañceva aññe ca. Tassa mayhaṃ, bhāradvāja,
etadahosi: ‘na kho rāmo imaṃ dhammaṃ kevalaṃ saddhāmattakena sayaṃ abhiññā
sacchikatvā upasampajja viharāmīti pavedesi; addhā rāmo imaṃ dhammaṃ jānaṃ
passaṃ vihāsī’ti. Atha khvāhaṃ, bhāradvāja, yena udako rāmaputto
tenupasankamiṃ; upasankamitvā udakaṃ rāmaputtaṃ etadavocaṃ: ‘kittāvatā no,
āvuso, rāmo imaṃ dhammaṃ sayaṃ abhiññā sacchikatvā upasampajja viharāmīti
pavedesī’ti? Evaṃ vutte, bhāradvāja, udako rāmaputto nevasaññānāsaññāyatanaṃ
pavedesi. Tassa mayhaṃ, bhāradvāja, etadahosi: ‘na kho rāmasseva ahosi saddhā,
mayhampatthi saddhā; na kho rāmasseva ahosi vīriyaṃ … pe … sati … samādhi  …
paññā, mayhampatthi paññā. Yannūnāhaṃ yaṃ dhammaṃ rāmo sayaṃ abhiññā
sacchikatvā upasampajja viharāmīti pavedesi tassa dhammassa sacchikiriyāya
padaheyyan’ti. So kho ahaṃ, bhāradvāja, nacirasseva khippameva taṃ dhammaṃ
sayaṃ abhiññā sacchikatvā upasampajja vihāsiṃ.</p>
<hr>

<p><span class="parno">13</span><a class="wp" id="wp12"></a>
<a id="p_10M_1525" class="ms"></a>
Atha khvāhaṃ, bhāradvāja, yena udako rāmaputto tenupasankamiṃ; upasankamitvā
udakaṃ rāmaputtaṃ etadavocaṃ: ‘ettāvatā no, āvuso, rāmo imaṃ dhammaṃ sayaṃ
abhiññā sacchikatvā upasampajja pavedesī’ti? ‘Ettāvatā kho, āvuso, rāmo imaṃ
dhammaṃ sayaṃ abhiññā sacchikatvā upasampajja pavedesī’ti. ‘Ahampi kho, āvuso,
ettāvatā imaṃ dhammaṃ sayaṃ abhiññā sacchikatvā upasampajja viharāmī’ti. ‘Lābhā
no, āvuso, suladdhaṃ no, āvuso, ye mayaṃ āyasmantaṃ tādisaṃ sabrahmacāriṃ
passāma. Iti yaṃ dhammaṃ rāmo sayaṃ abhiññā sacchikatvā upasampajja pavedesi
taṃ tvaṃ dhammaṃ sayaṃ abhiññā sacchikatvā upasampajja viharasi; yaṃ tvaṃ
dhammaṃ sayaṃ abhiññā sacchikatvā upasampajja viharasi taṃ dhammaṃ rāmo sayaṃ
abhiññā sacchikatvā upasampajja pavedesi. Iti yaṃ dhammaṃ rāmo abhiññāsi taṃ
tvaṃ dhammaṃ jānāsi, yaṃ tvaṃ dhammaṃ jānāsi taṃ dhammaṃ rāmo abhiññāsi. Iti
yādiso rāmo ahosi tādiso tuvaṃ, yādiso tuvaṃ tādiso rāmo ahosi. Ehi dāni,
āvuso, tuvaṃ imaṃ gaṇaṃ pariharā’ti. Iti kho, bhāradvāja, udako rāmaputto
sabrahmacārī me samāno ācariyaṭṭhāne maṃ ṭhapesi, uḷārāya ca maṃ pūjāya pūjesi.
Tassa mayhaṃ, bhāradvāja, etadahosi: ‘nāyaṃ dhammo nibbidāya na virāgāya na
nirodhāya na upasamāya na abhiññāya na sambodhāya na nibbānāya saṃvattati,
yāvadeva nevasaññānāsaññāyatanūpapattiyā’ti. So kho ahaṃ, bhāradvāja, taṃ
dhammaṃ analankaritvā tasmā dhammā nibbijja apakkamiṃ.</p>
<hr>

<p><span class="parno">14</span><a class="wp" id="wp13"></a>
<a id="p_10M_1526" class="ms"></a>
<a class="msdiv" id="msdiv_477"></a>
So kho ahaṃ, bhāradvāja, kinkusalagavesī anuttaraṃ santivarapadaṃ pariyesamāno
magadhesu anupubbena cārikaṃ caramāno yena uruvelā senānigamo tadavasariṃ.
Tatthaddasaṃ ramaṇīyaṃ bhūmibhāgaṃ, pāsādikañca vanasaṇḍaṃ, nadiñca sandantiṃ
setakaṃ supatitthaṃ ramaṇīyaṃ, samantā ca gocaragāmaṃ. Tassa mayhaṃ,
bhāradvāja, etadahosi: ‘ramaṇīyo vata bho bhūmibhāgo, pāsādiko ca vanasaṇḍo,
nadī ca sandati setakā supatitthā ramaṇīyā, samantā ca gocaragāmo. Alaṃ vatidaṃ
kulaputtassa padhānatthikassa padhānāyā’ti. So kho ahaṃ, bhāradvāja, tattheva
nisīdiṃ: ‘alamidaṃ padhānāyā’ti. <a class="wp" id="wp14"></a>Apissu maṃ, bhāradvāja, tisso upamā paṭibhaṃsu
anacchariyā pubbe assutapubbā.</p>
<hr>

<p><span class="parno">15</span>
<a id="p_10M_1527" class="ms"></a>
Seyyathāpi, bhāradvāja, allaṃ kaṭṭhaṃ sasnehaṃ udake nikkhittaṃ. Atha puriso
āgaccheyya uttarāraṇiṃ ādāya: ‘aggiṃ abhinibbattessāmi, tejo pātukarissāmī’ti.
Taṃ kiṃ maññasi, bhāradvāja, api nu so puriso amuṃ allaṃ kaṭṭhaṃ sasnehaṃ udake
nikkhittaṃ uttarāraṇiṃ ādāya abhimanthento aggiṃ abhinibbatteyya, tejo
pātukareyyā"ti? "No hidaṃ, bho gotama. Taṃ kissa hetu? Aduñhi, bho gotama,
allaṃ kaṭṭhaṃ sasnehaṃ, tañca pana udake nikkhittaṃ; yāvadeva ca pana so puriso
kilamathassa vighātassa bhāgī assā"ti. "Evameva kho, bhāradvāja, ye hi keci
samaṇā vā brāhmaṇā vā kāyena ceva cittena ca kāmehi avūpakaṭṭhā viharanti, yo
ca nesaṃ kāmesu kāmacchando kāmasneho kāmamucchā kāmapipāsā kāmapariḷāho so ca
ajjhattaṃ na suppahīno hoti na suppaṭippassaddho, opakkamikā cepi te bhonto
samaṇabrāhmaṇā dukkhā tibbā kharā kaṭukā vedanā vedayanti, abhabbāva te ñāṇāya
dassanāya anuttarāya sambodhāya. No cepi te bhonto samaṇabrāhmaṇā opakkamikā
dukkhā tibbā kharā kaṭukā vedanā vedayanti abhabbāva te ñāṇāya dassanāya
anuttarāya sambodhāya. Ayaṃ kho maṃ, bhāradvāja, paṭhamā upamā paṭibhāsi
anacchariyā pubbe assutapubbā.</p>

<p><span class="parno">16</span><a class="wp" id="wp15"></a>
<a id="p_10M_1528" class="ms"></a>
<a class="msdiv" id="msdiv_478"></a>
Aparāpi kho maṃ, bhāradvāja, dutiyā upamā paṭibhāsi anacchariyā pubbe
assutapubbā. Seyyathāpi, bhāradvāja, allaṃ kaṭṭhaṃ sasnehaṃ ārakā udakā thale
nikkhittaṃ. Atha puriso āgaccheyya uttarāraṇiṃ ādāya: ‘aggiṃ abhinibbattessāmi,
tejo pātukarissāmī’ti. Taṃ kiṃ maññasi, bhāradvāja, api nu so puriso amuṃ allaṃ
kaṭṭhaṃ sasnehaṃ ārakā udakā thale nikkhittaṃ uttarāraṇiṃ ādāya abhimanthento
aggiṃ abhinibbatteyya tejo pātukareyyā"ti? "No hidaṃ, bho gotama. Taṃ kissa
hetu? Aduñhi, bho gotama, allaṃ kaṭṭhaṃ sasnehaṃ, kiñcāpi ārakā udakā thale
nikkhittaṃ; yāvadeva ca pana so puriso kilamathassa vighātassa bhāgī assā"ti.
"Evameva kho, bhāradvāja, ye hi keci samaṇā vā brāhmaṇā vā kāyena ceva cittena
ca kāmehi vūpakaṭṭhā viharanti, yo ca nesaṃ kāmesu kāmacchando kāmasneho
kāmamucchā kāmapipāsā kāmapariḷāho so ca ajjhattaṃ na suppahīno hoti na
suppaṭippassaddho, opakkamikā cepi te bhonto samaṇabrāhmaṇā dukkhā tibbā kharā
kaṭukā vedanā vedayanti, abhabbāva te ñāṇāya dassanāya anuttarāya sambodhāya.
No cepi te bhonto samaṇabrāhmaṇā opakkamikā dukkhā tibbā kharā kaṭukā vedanā
vedayanti, abhabbāva te ñāṇāya dassanāya anuttarāya sambodhāya. Ayaṃ kho maṃ,
bhāradvāja, dutiyā upamā paṭibhāsi anacchariyā pubbe assutapubbā.</p>

<p><span class="parno">17</span><a class="wp" id="wp16"></a>
<a id="p_10M_1529" class="ms"></a>
<a class="msdiv" id="msdiv_479"></a>
Aparāpi kho maṃ, bhāradvāja, tatiyā upamā paṭibhāsi anacchariyā pubbe
assutapubbā. Seyyathāpi, bhāradvāja, sukkhaṃ kaṭṭhaṃ koḷāpaṃ ārakā udakā thale
nikkhittaṃ. Atha puriso āgaccheyya uttarāraṇiṃ ādāya: ‘aggiṃ abhinibbattessāmi,
tejo pātukarissāmī’ti. Taṃ kiṃ maññasi, bhāradvāja, api nu so puriso amuṃ
sukkhaṃ kaṭṭhaṃ koḷāpaṃ ārakā udakā thale nikkhittaṃ uttarāraṇiṃ ādāya
abhimanthento aggiṃ abhinibbatteyya, tejo pātukareyyā"ti? "Evaṃ, bho gotama.
Taṃ kissa hetu? Aduñhi, bho gotama, sukkhaṃ kaṭṭhaṃ koḷāpaṃ, tañca pana ārakā
udakā thale nikkhittan"ti. "Evameva kho, bhāradvāja, ye hi keci samaṇā vā
brāhmaṇā vā kāyena ceva cittena ca kāmehi vūpakaṭṭhā viharanti, yo ca nesaṃ
kāmesu kāmacchando kāmasneho kāmamucchā kāmapipāsā kāmapariḷāho so ca ajjhattaṃ
suppahīno hoti suppaṭippassaddho, opakkamikā cepi te bhonto samaṇabrāhmaṇā
dukkhā tibbā kharā kaṭukā vedanā vedayanti, bhabbāva te ñāṇāya dassanāya
anuttarāya sambodhāya. No cepi te bhonto samaṇabrāhmaṇā opakkamikā dukkhā tibbā
kharā kaṭukā vedanā vedayanti, bhabbāva te ñāṇāya dassanāya anuttarāya
sambodhāya. Ayaṃ kho maṃ, bhāradvāja, tatiyā upamā paṭibhāsi anacchariyā pubbe
assutapubbā. Imā kho maṃ, bhāradvāja, tisso upamā paṭibhaṃsu anacchariyā pubbe
assutapubbā.</p>

<p><span class="parno">18</span><a class="wp" id="wp17"></a>
<a id="p_10M_1530" class="ms"></a>
<a class="msdiv" id="msdiv_480"></a>
Tassa mayhaṃ, bhāradvāja, etadahosi: ‘yannūnāhaṃ dantebhidantamādhāya, jivhāya
tāluṃ āhacca, cetasā cittaṃ abhiniggaṇheyyaṃ abhinippīḷeyyaṃ
abhisantāpeyyan’ti. So kho ahaṃ, bhāradvāja, dantebhidantamādhāya, jivhāya
tāluṃ āhacca, cetasā cittaṃ abhiniggaṇhāmi abhinippīḷemi abhisantāpemi. Tassa
mayhaṃ, bhāradvāja, dantebhidantamādhāya, jivhāya tāluṃ āhacca, cetasā cittaṃ
abhiniggaṇhato abhinippīḷayato abhisantāpayato kacchehi sedā muccanti.
Seyyathāpi, bhāradvāja, balavā puriso dubbalataraṃ purisaṃ sīse vā gahetvā
khandhe vā gahetvā abhiniggaṇheyya abhinippīḷeyya abhisantāpeyya; evameva kho
me, bhāradvāja, dantebhidantamādhāya, jivhāya tāluṃ āhacca, cetasā cittaṃ
abhiniggaṇhato abhinippīḷayato abhisantāpayato kacchehi sedā muccanti. Āraddhaṃ
kho pana me, bhāradvāja, vīriyaṃ hoti asallīnaṃ, upaṭṭhitā sati asammuṭṭhā;
sāraddho ca pana me kāyo hoti appaṭippassaddho, teneva dukkhappadhānena
padhānābhitunnassa sato.</p>

<p><span class="parno">19</span><a class="wp" id="wp18"></a>
<a id="p_10M_1531" class="ms"></a>
<a class="msdiv" id="msdiv_481"></a>
Tassa mayhaṃ, bhāradvāja, etadahosi: ‘yannūnāhaṃ appāṇakaṃyeva jhānaṃ
jhāyeyyan’ti. So kho ahaṃ, bhāradvāja, mukhato ca nāsato ca assāsapassāse
uparundhiṃ. Tassa mayhaṃ, bhāradvāja, mukhato ca nāsato ca assāsapassāsesu
uparuddhesu kaṇṇasotehi vātānaṃ nikkhamantānaṃ adhimatto saddo hoti. Seyyathāpi
nāma kammāragaggariyā dhamamānāya adhimatto saddo hoti; evameva kho me,
bhāradvāja, mukhato ca nāsato ca assāsapassāsesu uparuddhesu kaṇṇasotehi
vātānaṃ nikkhamantānaṃ adhimatto saddo hoti. Āraddhaṃ kho pana me, bhāradvāja,
vīriyaṃ hoti asallīnaṃ, upaṭṭhitā sati asammuṭṭhā; sāraddho ca pana me kāyo
hoti appaṭippassaddho, teneva dukkhappadhānena padhānābhitunnassa sato.</p>

<p><span class="parno">20</span><a class="wp" id="wp19"></a>
<a id="p_10M_1532" class="ms"></a>
Tassa mayhaṃ, bhāradvāja, etadahosi: ‘yannūnāhaṃ appāṇakaṃyeva jhānaṃ
jhāyeyyan’ti. So kho ahaṃ, bhāradvāja, mukhato ca nāsato ca kaṇṇato ca
assāsapassāse uparundhiṃ. Tassa mayhaṃ, bhāradvāja, mukhato ca nāsato ca
kaṇṇato ca assāsapassāsesu uparuddhesu adhimattā vātā muddhani ūhananti.
Seyyathāpi, bhāradvāja, balavā puriso, tiṇhena sikharena muddhani
abhimattheyya; evameva kho me, bhāradvāja, mukhato ca nāsato ca kaṇṇato ca
assāsapassāsesu uparuddhesu adhimattā vātā muddhani ūhananti. Āraddhaṃ kho pana
me, bhāradvāja, vīriyaṃ hoti asallīnaṃ, upaṭṭhitā sati asammuṭṭhā; sāraddho ca
pana me kāyo hoti appaṭippassaddho, teneva dukkhappadhānena padhānābhitunnassa
sato.</p>

<p><span class="parno">21</span><a class="wp" id="wp20"></a>
<a id="p_10M_1533" class="ms"></a>
Tassa mayhaṃ, bhāradvāja, etadahosi: ‘yannūnāhaṃ appāṇakaṃyeva jhānaṃ
jhāyeyyan’ti. So kho ahaṃ, bhāradvāja, mukhato ca nāsato ca kaṇṇato ca
assāsapassāse uparundhiṃ. Tassa mayhaṃ, bhāradvāja, mukhato ca nāsato ca
kaṇṇato ca assāsapassāsesu uparuddhesu adhimattā sīse sīsavedanā honti.
Seyyathāpi, bhāradvāja, balavā puriso daḷhena varattakkhaṇḍena sīse sīsaveṭhaṃ
dadeyya; evameva kho, bhāradvāja, mukhato ca nāsato ca kaṇṇato ca
assāsapassāsesu uparuddhesu adhimattā sīse sīsavedanā honti. Āraddhaṃ kho pana
me, bhāradvāja, vīriyaṃ hoti asallīnaṃ, upaṭṭhitā sati asammuṭṭhā; sāraddho ca
pana me kāyo hoti appaṭippassaddho, teneva dukkhappadhānena padhānābhitunnassa
sato.</p>

<p><span class="parno">22</span><a class="wp" id="wp21"></a>
<a id="p_10M_1534" class="ms"></a>
Tassa mayhaṃ, bhāradvāja, etadahosi: ‘yannūnāhaṃ appāṇakaṃyeva jhānaṃ
jhāyeyyan’ti. So kho ahaṃ, bhāradvāja, mukhato ca nāsato ca kaṇṇato ca
assāsapassāse uparundhiṃ. Tassa mayhaṃ, bhāradvāja, mukhato ca nāsato ca
kaṇṇato ca assāsapassāsesu uparuddhesu adhimattā vātā kucchiṃ parikantanti.
Seyyathāpi, bhāradvāja, dakkho goghātako vā goghātakantevāsī vā tiṇhena
govikantanena kucchiṃ parikanteyya; evameva kho me, bhāradvāja, mukhato ca
nāsato ca kaṇṇato ca assāsapassāsesu uparuddhesu adhimattā vātā kucchiṃ
parikantanti. Āraddhaṃ kho pana me, bhāradvāja, vīriyaṃ hoti asallīnaṃ
upaṭṭhitā sati asammuṭṭhā; sāraddho ca pana me kāyo hoti appaṭippassaddho,
teneva dukkhappadhānena padhānābhitunnassa sato.</p>

<p><span class="parno">23</span><a class="wp" id="wp22"></a>
<a id="p_10M_1535" class="ms"></a>
Tassa mayhaṃ, bhāradvāja, etadahosi: ‘yannūnāhaṃ appāṇakaṃyeva jhānaṃ
jhāyeyyan’ti. So kho ahaṃ, bhāradvāja, mukhato ca nāsato ca kaṇṇato ca
assāsapassāse uparundhiṃ. Tassa mayhaṃ, bhāradvāja, mukhato ca nāsato ca
kaṇṇato ca assāsapassāsesu uparuddhesu adhimatto kāyasmiṃ ḍāho hoti.
Seyyathāpi, bhāradvāja, dve balavanto purisā dubbalataraṃ purisaṃ nānābāhāsu
gahetvā angārakāsuyā santāpeyyuṃ samparitāpeyyuṃ; evameva kho me, bhāradvāja,
mukhato ca nāsato ca kaṇṇato ca assāsapassāsesu uparuddhesu adhimatto kāyasmiṃ
ḍāho hoti. Āraddhaṃ kho pana me, bhāradvāja, vīriyaṃ hoti asallīnaṃ, upaṭṭhitā
sati asammuṭṭhā, sāraddho ca pana me kāyo hoti appaṭippassaddho, teneva
dukkhappadhānena padhānābhitunnassa sato. <a class="wp" id="wp23"></a>Apissu maṃ, bhāradvāja, devatā disvā
evamāhaṃsu: ‘kālankato samaṇo gotamo’ti. Ekaccā devatā evamāhaṃsu: ‘na
kālankato samaṇo gotamo, api ca kālaṃ karotī’ti. Ekaccā devatā evamāhaṃsu: ‘na
kālankato samaṇo gotamo, nāpi kālaṃ karoti; arahaṃ samaṇo gotamo, vihāro tveva
so arahato evarūpo hotī’ti.</p>

<p><span class="parno">24</span><a class="wp" id="wp24"></a>
<a id="p_10M_1536" class="ms"></a>
Tassa mayhaṃ, bhāradvāja, etadahosi: ‘yannūnāhaṃ sabbaso āhārupacchedāya
paṭipajjeyyan’ti. Atha kho maṃ, bhāradvāja, devatā upasankamitvā etadavocuṃ:
‘mā kho tvaṃ, mārisa, sabbaso āhārupacchedāya paṭipajji. Sace kho tvaṃ, mārisa,
sabbaso āhārupacchedāya paṭipajjissasi, tassa te mayaṃ dibbaṃ ojaṃ lomakūpehi
ajjhohāressāma. Tāya tvaṃ yāpessasī’ti. Tassa mayhaṃ, bhāradvāja, etadahosi:
‘ahañceva kho pana sabbaso ajajjitaṃ paṭijāneyyaṃ, imā ca me devatā dibbaṃ ojaṃ
lomakūpehi ajjhohāreyyuṃ, tāya cāhaṃ yāpeyyaṃ. Taṃ mamassa musā’ti. So kho
ahaṃ, bhāradvāja, tā devatā paccācikkhāmi, ‘halan’ti vadāmi.</p>

<p><span class="parno">25</span><a class="wp" id="wp25"></a>
<a id="p_10M_1537" class="ms"></a>
Tassa mayhaṃ, bhāradvāja, etadahosi: ‘yannūnāhaṃ thokaṃ thokaṃ āhāraṃ āhāreyyaṃ
pasataṃ pasataṃ, yadi vā muggayūsaṃ, yadi vā kulatthayūsaṃ, yadi vā
kaḷāyayūsaṃ, yadi vā hareṇukayūsan’ti. So kho ahaṃ, bhāradvāja, thokaṃ thokaṃ
āhāraṃ āhāresiṃ pasataṃ pasataṃ, yadi vā muggayūsaṃ, yadi vā kulatthayūsaṃ,
yadi vā kaḷāyayūsaṃ, yadi vā hareṇukayūsaṃ. Tassa mayhaṃ, bhāradvāja, thokaṃ
thokaṃ āhāraṃ āhārayato pasataṃ pasataṃ, yadi vā muggayūsaṃ, yadi vā
kulatthayūsaṃ, yadi vā kaḷāyayūsaṃ, yadi vā hareṇukayūsaṃ, adhimattakasimānaṃ
patto kāyo hoti. Seyyathāpi nāma āsītikapabbāni vā kāḷapabbāni vā; evamevassu
me angapaccangāni bhavanti tāyevappāhāratāya. Seyyathāpi nāma oṭṭhapadaṃ;
evamevassu me ānisadaṃ hoti tāyevappāhāratāya; seyyathāpi nāma vaṭṭanāvaḷī;
evamevassu me piṭṭhikaṇṭako uṇṇatāvanato hoti tāyevappāhāratāya. Seyyathāpi
nāma jarasālāya gopānasiyo oluggaviluggā bhavanti; evamevassu me phāsuḷiyo
oluggaviluggā bhavanti tāyevappāhāratāya. Seyyathāpi nāma gambhīre udapāne
udakatārakā gambhīragatā okkhāyikā dissanti; evamevassu me akkhikūpesu
akkhitārakā gambhīragatā okkhāyikā dissanti tāyevappāhāratāya. Seyyathāpi nāma
tittakālābu āmakacchinno vātātapena samphuṭito hoti sammilāto; evamevassu me
sīsacchavi samphuṭitā hoti sammilātā tāyevappāhāratāya. So kho ahaṃ,
bhāradvāja, ‘udaracchaviṃ parimasissāmī’ti piṭṭhikaṇṭakaṃyeva pariggaṇhāmi,
‘piṭṭhikaṇṭakaṃ parimasissāmī’ti udaracchaviṃyeva pariggaṇhāmi; yāvassu me,
bhāradvāja, udaracchavi piṭṭhikaṇṭakaṃ allīnā hoti tāyevappāhāratāya. So kho
ahaṃ, bhāradvāja, ‘vaccaṃ vā muttaṃ vā karissāmī’ti tattheva avakujjo papatāmi
tāyevappāhāratāya. So kho ahaṃ, bhāradvāja, imameva kāyaṃ assāsento pāṇinā
gattāni anumajjāmi. Tassa mayhaṃ, bhāradvāja, pāṇinā gattāni anumajjato
pūtimūlāni lomāni kāyasmā papatanti tāyevappāhāratāya. <a class="wp" id="wp26"></a>Apissu maṃ, bhāradvāja,
manussā disvā evamāhaṃsu: ‘kāḷo samaṇo gotamo’ti. Ekacce manussā evamāhaṃsu:
‘na kāḷo samaṇo gotamo, sāmo samaṇo gotamo’ti. Ekacce manussā evamāhaṃsu: ‘na
kāḷo samaṇo gotamo napi sāmo, manguracchavi samaṇo gotamo’ti; yāvassu me,
bhāradvāja, tāva parisuddho chavivaṇṇo pariyodāto upahato hoti
tāyevappāhāratāya.</p>

<p><span class="parno">26</span><a class="wp" id="wp27"></a>
<a id="p_10M_1538" class="ms"></a>
<a class="msdiv" id="msdiv_482"></a>
Tassa mayhaṃ, bhāradvāja, etadahosi: ‘ye kho keci atītamaddhānaṃ samaṇā vā
brāhmaṇā vā opakkamikā dukkhā tibbā kharā kaṭukā vedanā vedayiṃsu,
etāvaparamaṃ, nayito bhiyyo; yepi hi keci anāgatamaddhānaṃ samaṇā vā brāhmaṇā
vā opakkamikā dukkhā tibbā kharā kaṭukā vedanā vedayissanti, etāvaparamaṃ,
nayito bhiyyo; yepi hi keci etarahi samaṇā vā brāhmaṇā vā opakkamikā dukkhā
tibbā kharā kaṭukā vedanā vedayanti, etāvaparamaṃ, nayito bhiyyo. Na kho
panāhaṃ imāya kaṭukāya dukkarakārikāya adhigacchāmi uttari manussadhammā
alamariyañāṇadassanavisesaṃ. Siyā nu kho añño maggo bodhāyā’ti? <a class="wp" id="wp28"></a>Tassa
mayhaṃ, bhāradvāja, etadahosi: ‘abhijānāmi kho panāhaṃ pitu sakkassa kammante
sītāya jambucchāyāya nisinno vivicceva kāmehi vivicca akusalehi dhammehi
savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharitā.
Siyā nu kho eso maggo bodhāyā’ti? Tassa mayhaṃ, bhāradvāja, satānusāri viññāṇaṃ
ahosi: ‘eseva maggo bodhāyā’ti. <a class="wp" id="wp29"></a>Tassa mayhaṃ, bhāradvāja, etadahosi: ‘kiṃ nu
kho ahaṃ tassa sukhassa bhāyāmi yaṃ taṃ sukhaṃ aññatreva kāmehi aññatra
akusalehi dhammehī’ti? Tassa mayhaṃ, bhāradvāja, etadahosi: ‘na kho ahaṃ tassa
sukhassa bhāyāmi yaṃ taṃ sukhaṃ aññatreva kāmehi aññatra akusalehi
dhammehī’ti.</p>

<p><span class="parno">27</span><a class="wp" id="wp30"></a>
<a id="p_10M_1539" class="ms"></a>
<a class="msdiv" id="msdiv_483"></a>
Tassa mayhaṃ, bhāradvāja, etadahosi: ‘na kho taṃ sukaraṃ sukhaṃ adhigantuṃ evaṃ
adhimattakasimānaṃ pattakāyena. Yannūnāhaṃ oḷārikaṃ āhāraṃ āhāreyyaṃ
odanakummāsan’ti. So kho ahaṃ, bhāradvāja, oḷārikaṃ āhāraṃ āhāresiṃ
odanakummāsaṃ. Tena kho pana maṃ, bhāradvāja, samayena pañcavaggiyā bhikkhū
paccupaṭṭhitā honti: ‘yaṃ kho samaṇo gotamo dhammaṃ adhigamissati taṃ no
ārocessatī’ti. Yato kho ahaṃ, bhāradvāja, oḷārikaṃ āhāraṃ āhāresiṃ
odanakummāsaṃ, atha me te pañcavaggiyā bhikkhū nibbijja pakkamiṃsu: ‘bāhulliko
samaṇo gotamo padhānavibbhanto āvatto bāhullāyā’ti.</p>
<hr>

<p><span class="parno">28</span><a class="wp" id="wp31-33"></a>
<a id="p_10M_1540" class="ms"></a>
So kho ahaṃ, bhāradvāja, oḷārikaṃ āhāraṃ āhāretvā balaṃ gahetvā vivicceva
kāmehi … pe … paṭhamaṃ jhānaṃ upasampajja vihāsiṃ. Vitakkavicārānaṃ vūpasamā
ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ
pītisukhaṃ dutiyaṃ jhānaṃ … tatiyaṃ jhānaṃ … catutthaṃ jhānaṃ upasampajja
vihāsiṃ.</p>

<p><span class="parno">29</span><a class="wp" id="wp34"></a>
<a id="p_10M_1541" class="ms"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte pubbenivāsānussatiñāṇāya cittaṃ abhininnāmesiṃ. So
anekavihitaṃ pubbenivāsaṃ anussarāmi, seyyathidaṃ—ekampi jātiṃ dvepi jātiyo  …
pe … iti sākāraṃ sauddesaṃ anekavihitaṃ pubbenivāsaṃ anussarāmi. <a class="wp" id="wp35"></a>Ayaṃ kho me,
bhāradvāja, rattiyā paṭhame yāme paṭhamā vijjā adhigatā, avijjā vihatā, vijjā
uppannā; tamo vihato, āloko uppanno; yathā taṃ appamattassa ātāpino
pahitattassa viharato.</p>

<p><span class="parno">30</span><a class="wp" id="wp36-38"></a>
<a id="p_10M_1542" class="ms"></a>
<a class="msdiv" id="msdiv_484"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte sattānaṃ cutūpapātañāṇāya cittaṃ abhininnāmesiṃ.
So dibbena cakkhunā visuddhena atikkantamānusakena satte passāmi cavamāne
upapajjamāne hīne paṇīte suvaṇṇe dubbaṇṇe sugate duggate yathākammūpage satte
pajānāmi … pe … ayaṃ kho me, bhāradvāja, rattiyā majjhime yāme dutiyā vijjā
adhigatā, avijjā vihatā, vijjā uppannā; tamo vihato, āloko uppanno; yathā taṃ
appamattassa ātāpino pahitattassa viharato.</p>

<p><span class="parno">31</span><a class="wp" id="wp39"></a>
<a id="p_10M_1543" class="ms"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte āsavānaṃ khayañāṇāya cittaṃ abhininnāmesiṃ. So
‘idaṃ dukkhan’ti yathābhūtaṃ abbhaññāsiṃ, ‘ayaṃ dukkhasamudayo’ti yathābhūtaṃ
abbhaññāsiṃ, ‘ayaṃ dukkhanirodho’ti yathābhūtaṃ abbhaññāsiṃ, ‘ayaṃ
dukkhanirodhagāminī paṭipadā’ti yathābhūtaṃ abbhaññāsiṃ; ‘ime āsavā’ti
yathābhūtaṃ abbhaññāsiṃ, ‘ayaṃ āsavasamudayo’ti yathābhūtaṃ abbhaññāsiṃ, ‘ayaṃ
āsavanirodho’ti yathābhūtaṃ abbhaññāsiṃ, ‘ayaṃ āsavanirodhagāminī paṭipadā’ti
yathābhūtaṃ abbhaññāsiṃ. <a class="wp" id="wp40"></a>Tassa me evaṃ jānato evaṃ passato kāmāsavāpi cittaṃ
vimuccittha, bhavāsavāpi cittaṃ vimuccittha, avijjāsavāpi cittaṃ vimuccittha.
Vimuttasmiṃ vimuttamiti ñāṇaṃ ahosi. ‘Khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyā’ti abbhaññāsiṃ. <a class="wp" id="wp41"></a>Ayaṃ kho me, bhāradvāja, rattiyā
pacchime yāme tatiyā vijjā adhigatā, avijjā vihatā, vijjā uppannā; tamo vihato,
āloko uppanno; yathā taṃ appamattassa ātāpino pahitattassa viharato"ti.</p>
<hr>

<p><span class="parno">32</span><a class="wp" id="wp42"></a>
<a class="pts1" id="pts2.213"></a>
<a id="p_10M_1544" class="ms"></a>
<a class="msdiv" id="msdiv_485"></a>
Evaṃ vutte, sangāravo māṇavo bhagavantaṃ etadavoca: "<span class="var" title="aṭṭhitavata (s1-3, km, pts1)" id="note720">aṭṭhitavataṃ</span> bhoto
gotamassa padhānaṃ ahosi, <span class="var" title="sappurisavata (s1-3, km, pts1)" id="note721">sappurisavataṃ</span> bhoto gotamassa padhānaṃ ahosi; yathā
taṃ arahato sammāsambuddhassa. Kiṃ nu kho, bho gotama, <span class="var" title="adhidevāti (mr)" id="note722">atthi devā"ti</span>? "<span class="var" title="ṭhānaso kho panetaṃ (s1-3, km) | kho panetaṃ (mr)" id="note723">Ṭhānaso
metaṃ</span>, bhāradvāja, viditaṃ yadidaṃ—<span class="var" title="atthi devāti (bj, s1-3, km, pts1) | atidevāti (?)" id="note724">adhidevā"ti</span>. "Kiṃ nu kho, bho gotama,
‘atthi devā’ti puṭṭho samāno ‘ṭhānaso metaṃ, bhāradvāja, viditaṃ yadidaṃ
adhidevā’ti vadesi. Nanu, bho gotama, evaṃ sante tucchā musā hotī"ti? "‘Atthi
devā’ti, bhāradvāja, <span class="var" title="ṭhānaso viditā me viditāti (s1-3, km, pts1) | ṭhānaso me viditā atidevāti (?)" id="note725">puṭṭho samāno ‘atthi devā’ti yo vadeyya, ‘ṭhānaso me
viditā’ti</span> yo vadeyya; atha khvettha viññunā purisena ekaṃsena niṭṭhaṃ <span class="var" title="gantuṃ vā (s1-3, km) | gantuṃ (mr)" id="note726">gantabbaṃ</span>
yadidaṃ: ‘atthi devā’"ti. "Kissa pana me bhavaṃ <span class="var" title="gotamo ādikeneva byākāsīti (mr) | gotamo atthi devāti na byākāsīti (?)" id="note727">gotamo ādikeneva na byākāsī"ti</span>?
"Uccena sammataṃ kho etaṃ, bhāradvāja, lokasmiṃ yadidaṃ: ‘atthi devā’"ti.</p>
<hr>

<p><span class="parno">33</span><a class="wp" id="wp43"></a>
<a id="p_10M_1545" class="ms"></a>
<a class="msdiv" id="msdiv_486"></a>
Evaṃ vutte, sangāravo māṇavo bhagavantaṃ etadavoca: "abhikkantaṃ, bho gotama,
abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya, andhakāre vā
telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā
gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ
gacchāmi dhammañca bhikkhusanghañca. Upāsakaṃ maṃ bhavaṃ gotamo dhāretu
ajjatagge pāṇupetaṃ saraṇaṃ gatan"ti.</p>
<p class="endsection">Sangāravasuttaṃ niṭṭhitaṃ dasamaṃ.</p>
<p class="endsutta">Brāhmaṇavaggo niṭṭhito pañcamo.</p>
<blockquote class="uddanagatha">

<p><span class="parno">34</span>
<a id="p_10M_1549" class="ms"></a>
Brahmāyu selassalāyano,<br>
ghoṭamukho ca brāhmaṇo;<br>
Cankī esu dhanañjāni,<br>
vāseṭṭho subhagāravoti.
</p>
</blockquote>
<blockquote class="vagguddanagatha">

<p><span class="parno">35</span>
<a id="p_10M_1551" class="ms"></a>
Vaggo gahapati bhikkhu,<br>
paribbājakanāmako;<br>
Rājavaggo brāhmaṇoti,<br>
pañca majjhimaāgame.
</p>
</blockquote>
<p class="endbook">Majjhimapaṇṇāsakaṃ samattaṃ.</p>
</div>
</section>
<div id="nextprev"><a id="previous-sutta" href="./mn99.html"></a><a id="next-sutta" href="./mn101.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN100: Sangāravasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
