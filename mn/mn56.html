<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Majjhima Nikaya 56</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN56: Upālisutta - To Upāli</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.372"></a>
<a id="p_10M_119" class="ms"></a>
<a class="msdiv" id="msdiv_56"></a>
<span class="evam">Evaṃ me sutaṃ—​</span>   ekaṃ samayaṃ bhagavā nāḷandāyaṃ viharati pāvārikambavane. <a class="wp" id="wp2"></a>Tena kho pana
samayena nigaṇṭho <span class="var" title="nātaputto (bj, pts1)" id="note74">nāṭaputto</span> nāḷandāyaṃ paṭivasati mahatiyā nigaṇṭhaparisāya
saddhiṃ. Atha kho dīghatapassī nigaṇṭho nāḷandāyaṃ piṇḍāya caritvā
pacchābhattaṃ piṇḍapātapaṭikkanto yena pāvārikambavanaṃ yena bhagavā
tenupasankami; upasankamitvā bhagavatā saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ aṭṭhāsi. Ekamantaṃ ṭhitaṃ kho dīghatapassiṃ
nigaṇṭhaṃ bhagavā etadavoca: "saṃvijjanti <span class="var" title="dīghatapassī (s1) | dīghatapassi (s2, s3, km, mr)" id="note75">kho, tapassi</span>, āsanāni; sace ākankhasi
nisīdā"ti. <a class="wp" id="wp3"></a>Evaṃ vutte, dīghatapassī nigaṇṭho aññataraṃ nīcaṃ āsanaṃ gahetvā
ekamantaṃ nisīdi. Ekamantaṃ nisinnaṃ kho dīghatapassiṃ nigaṇṭhaṃ bhagavā
etadavoca: "kati pana, tapassi, nigaṇṭho nāṭaputto kammāni paññapeti pāpassa
kammassa kiriyāya pāpassa kammassa pavattiyā"ti?</p>

<p><span class="parno">2</span>
<a id="p_10M_120" class="ms"></a>
"Na kho, āvuso gotama, āciṇṇaṃ nigaṇṭhassa nāṭaputtassa ‘kammaṃ, kamman’ti
paññapetuṃ; ‘daṇḍaṃ, daṇḍan’ti kho, āvuso gotama, āciṇṇaṃ nigaṇṭhassa
nāṭaputtassa paññapetun"ti.</p>

<p><span class="parno">3</span>
<a id="p_10M_121" class="ms"></a>
"Kati pana, tapassi, nigaṇṭho nāṭaputto daṇḍāni paññapeti pāpassa kammassa
kiriyāya pāpassa kammassa pavattiyā"ti?</p>

<p><span class="parno">4</span>
<a id="p_10M_122" class="ms"></a>
"Tīṇi kho, āvuso gotama, nigaṇṭho nāṭaputto daṇḍāni paññapeti pāpassa kammassa
kiriyāya pāpassa kammassa pavattiyāti, seyyathidaṃ—kāyadaṇḍaṃ, vacīdaṇḍaṃ,
manodaṇḍan"ti.</p>

<p><span class="parno">5</span>
<a id="p_10M_123" class="ms"></a>
"Kiṃ pana, tapassi, aññadeva kāyadaṇḍaṃ, aññaṃ vacīdaṇḍaṃ, aññaṃ
manodaṇḍan"ti?</p>

<p><span class="parno">6</span>
<a id="p_10M_124" class="ms"></a>
"Aññadeva, āvuso gotama, kāyadaṇḍaṃ, aññaṃ vacīdaṇḍaṃ, aññaṃ manodaṇḍan"ti.</p>

<p><span class="parno">7</span>
<a id="p_10M_125" class="ms"></a>
"Imesaṃ pana, tapassi, tiṇṇaṃ daṇḍānaṃ evaṃ paṭivibhattānaṃ evaṃ
paṭivisiṭṭhānaṃ katamaṃ daṇḍaṃ nigaṇṭho nāṭaputto mahāsāvajjataraṃ paññapeti
pāpassa kammassa kiriyāya pāpassa kammassa pavattiyā, yadi vā kāyadaṇḍaṃ, yadi
vā vacīdaṇḍaṃ, yadi vā manodaṇḍan"ti?</p>

<p><span class="parno">8</span>
<a id="p_10M_126" class="ms"></a>
"Imesaṃ kho, āvuso gotama, tiṇṇaṃ daṇḍānaṃ evaṃ paṭivibhattānaṃ evaṃ
paṭivisiṭṭhānaṃ kāyadaṇḍaṃ nigaṇṭho nāṭaputto mahāsāvajjataraṃ paññapeti
pāpassa kammassa kiriyāya pāpassa kammassa pavattiyā, no tathā vacīdaṇḍaṃ, no
tathā manodaṇḍan"ti.</p>

<p><span class="parno">9</span>
<a id="p_10M_127" class="ms"></a>
"Kāyadaṇḍanti, tapassi, vadesi"?</p>

<p><span class="parno">10</span>
<a id="p_10M_128" class="ms"></a>
"Kāyadaṇḍanti, āvuso gotama, vadāmi".</p>

<p><span class="parno">11</span>
<a id="p_10M_129" class="ms"></a>
"Kāyadaṇḍanti, tapassi, vadesi"?</p>

<p><span class="parno">12</span>
<a id="p_10M_130" class="ms"></a>
"Kāyadaṇḍanti, āvuso gotama, vadāmi".</p>

<p><span class="parno">13</span>
<a id="p_10M_131" class="ms"></a>
"Kāyadaṇḍanti, tapassi, vadesi"?</p>

<p><span class="parno">14</span>
<a id="p_10M_132" class="ms"></a>
"Kāyadaṇḍanti, āvuso gotama, vadāmī"ti.</p>
<hr>

<p><span class="parno">15</span>
<a id="p_10M_133" class="ms"></a>
Itiha bhagavā dīghatapassiṃ nigaṇṭhaṃ imasmiṃ kathāvatthusmiṃ yāvatatiyakaṃ
patiṭṭhāpesi.</p>

<p><span class="parno">16</span><a class="wp" id="wp4"></a>
<a class="pts1" id="pts1.373"></a>
<a id="p_10M_134" class="ms"></a>
<a class="msdiv" id="msdiv_57"></a>
Evaṃ vutte, dīghatapassī nigaṇṭho bhagavantaṃ etadavoca: "tvaṃ panāvuso gotama,
kati daṇḍāni paññapesi pāpassa kammassa kiriyāya pāpassa kammassa
pavattiyā"ti?</p>

<p><span class="parno">17</span>
<a id="p_10M_135" class="ms"></a>
"Na kho, tapassi, āciṇṇaṃ tathāgatassa ‘daṇḍaṃ, daṇḍan’ti paññapetuṃ; ‘kammaṃ,
kamman’ti kho, tapassi, āciṇṇaṃ tathāgatassa paññapetun"ti?</p>

<p><span class="parno">18</span>
<a id="p_10M_136" class="ms"></a>
"Tvaṃ panāvuso gotama, kati kammāni paññapesi pāpassa kammassa kiriyāya pāpassa
kammassa pavattiyā"ti?</p>

<p><span class="parno">19</span>
<a id="p_10M_137" class="ms"></a>
"Tīṇi kho ahaṃ, tapassi, kammāni paññapemi pāpassa kammassa kiriyāya pāpassa
kammassa pavattiyā, seyyathidaṃ—kāyakammaṃ, vacīkammaṃ, manokamman"ti.</p>

<p><span class="parno">20</span>
<a id="p_10M_138" class="ms"></a>
"Kiṃ panāvuso gotama, aññadeva kāyakammaṃ, aññaṃ vacīkammaṃ, aññaṃ
manokamman"ti?</p>

<p><span class="parno">21</span>
<a id="p_10M_139" class="ms"></a>
"Aññadeva, tapassi, kāyakammaṃ, aññaṃ vacīkammaṃ, aññaṃ manokamman"ti.</p>

<p><span class="parno">22</span>
<a id="p_10M_140" class="ms"></a>
"Imesaṃ panāvuso gotama, tiṇṇaṃ kammānaṃ evaṃ paṭivibhattānaṃ evaṃ
paṭivisiṭṭhānaṃ katamaṃ kammaṃ mahāsāvajjataraṃ paññapesi pāpassa kammassa
kiriyāya pāpassa kammassa pavattiyā, yadi vā kāyakammaṃ, yadi vā vacīkammaṃ,
yadi vā manokamman"ti?</p>

<p><span class="parno">23</span>
<a id="p_10M_141" class="ms"></a>
"Imesaṃ kho ahaṃ, tapassi, tiṇṇaṃ kammānaṃ evaṃ paṭivibhattānaṃ evaṃ
paṭivisiṭṭhānaṃ manokammaṃ mahāsāvajjataraṃ paññapemi pāpassa kammassa kiriyāya
pāpassa kammassa pavattiyā, no tathā kāyakammaṃ, no tathā vacīkamman"ti.</p>

<p><span class="parno">24</span>
<a id="p_10M_142" class="ms"></a>
"Manokammanti, āvuso gotama, vadesi"?</p>

<p><span class="parno">25</span>
<a id="p_10M_143" class="ms"></a>
"Manokammanti, tapassi, vadāmi".</p>

<p><span class="parno">26</span>
<a id="p_10M_144" class="ms"></a>
"Manokammanti, āvuso gotama, vadesi"?</p>

<p><span class="parno">27</span>
<a id="p_10M_145" class="ms"></a>
"Manokammanti, tapassi, vadāmi".</p>

<p><span class="parno">28</span>
<a id="p_10M_146" class="ms"></a>
"Manokammanti, āvuso gotama, vadesi"?</p>

<p><span class="parno">29</span>
<a id="p_10M_147" class="ms"></a>
"Manokammanti, tapassi, vadāmī"ti.</p>
<hr>

<p><span class="parno">30</span>
<a id="p_10M_148" class="ms"></a>
Itiha dīghatapassī nigaṇṭho bhagavantaṃ imasmiṃ kathāvatthusmiṃ yāvatatiyakaṃ
patiṭṭhāpetvā uṭṭhāyāsanā yena nigaṇṭho nāṭaputto tenupasankami.</p>

<p><span class="parno">31</span><a class="wp" id="wp5"></a>
<a class="pts1" id="pts1.374"></a>
<a id="p_10M_149" class="ms"></a>
<a class="msdiv" id="msdiv_58"></a>
Tena kho pana samayena nigaṇṭho nāṭaputto mahatiyā gihiparisāya saddhiṃ nisinno
hoti bālakiniyā parisāya upālipamukhāya. Addasā kho nigaṇṭho nāṭaputto
dīghatapassiṃ nigaṇṭhaṃ dūratova āgacchantaṃ; disvāna dīghatapassiṃ nigaṇṭhaṃ
etadavoca: "handa kuto nu tvaṃ, tapassi, āgacchasi divā divassā"ti? "Ito hi kho
ahaṃ, bhante, āgacchāmi samaṇassa gotamassa santikā"ti. "Ahu pana te, tapassi,
samaṇena gotamena saddhiṃ kocideva kathāsallāpo"ti? "Ahu kho me, bhante,
samaṇena gotamena saddhiṃ kocideva kathāsallāpo"ti. "Yathā kathaṃ pana te,
tapassi, ahu samaṇena gotamena saddhiṃ kocideva kathāsallāpo"ti? Atha kho
dīghatapassī nigaṇṭho yāvatako ahosi bhagavatā saddhiṃ kathāsallāpo taṃ sabbaṃ
nigaṇṭhassa nāṭaputtassa ārocesi. <a class="wp" id="wp6"></a>Evaṃ vutte, nigaṇṭho nāṭaputto dīghatapassiṃ
nigaṇṭhaṃ etadavoca: "sādhu sādhu, tapassi. Yathā taṃ sutavatā sāvakena
sammadeva satthusāsanaṃ ājānantena evameva dīghatapassinā nigaṇṭhena samaṇassa
gotamassa byākataṃ. Kiñhi sobhati chavo manodaṇḍo imassa evaṃ oḷārikassa
kāyadaṇḍassa upanidhāya. Atha kho kāyadaṇḍova mahāsāvajjataro pāpassa kammassa
kiriyāya pāpassa kammassa pavattiyā, no tathā vacīdaṇḍo, no tathā
manodaṇḍo"ti.</p>

<p><span class="parno">32</span><a class="wp" id="wp7"></a>
<a class="pts1" id="pts1.375"></a>
<a id="p_10M_150" class="ms"></a>
<a class="msdiv" id="msdiv_59"></a>
Evaṃ vutte, upāli gahapati nigaṇṭhaṃ nāṭaputtaṃ etadavoca: "sādhu sādhu, bhante
<span class="var" title="tapassī (bj, pts1)" id="note76">dīghatapassī</span>. Yathā taṃ sutavatā sāvakena sammadeva satthusāsanaṃ ājānantena
evamevaṃ bhadantena tapassinā samaṇassa gotamassa byākataṃ. Kiñhi sobhati chavo
manodaṇḍo imassa evaṃ oḷārikassa kāyadaṇḍassa upanidhāya. Atha kho kāyadaṇḍova
mahāsāvajjataro pāpassa kammassa kiriyāya pāpassa kammassa pavattiyā, no tathā
vacīdaṇḍo, no tathā manodaṇḍo. Handa cāhaṃ, bhante, gacchāmi samaṇassa
gotamassa imasmiṃ kathāvatthusmiṃ vādaṃ āropessāmi. Sace me samaṇo gotamo tathā
patiṭṭhahissati yathā bhadantena tapassinā patiṭṭhāpitaṃ; seyyathāpi nāma
balavā puriso dīghalomikaṃ eḷakaṃ lomesu gahetvā ākaḍḍheyya parikaḍḍheyya
samparikaḍḍheyya; evamevāhaṃ samaṇaṃ gotamaṃ vādena vādaṃ ākaḍḍhissāmi
parikaḍḍhissāmi samparikaḍḍhissāmi. Seyyathāpi nāma balavā soṇḍikākammakāro
mahantaṃ soṇḍikākilañjaṃ gambhīre udakarahade pakkhipitvā kaṇṇe gahetvā
ākaḍḍheyya parikaḍḍheyya samparikaḍḍheyya; evamevāhaṃ samaṇaṃ gotamaṃ vādena
vādaṃ ākaḍḍhissāmi parikaḍḍhissāmi samparikaḍḍhissāmi. Seyyathāpi nāma balavā
soṇḍikādhutto <span class="var" title="thālaṃ (s1-3, mr)" id="note77">vālaṃ</span> kaṇṇe gahetvā odhuneyya niddhuneyya <span class="var" title="nicchodeyya (bj) | nicchādeyya (si, pts1, mr) | nippoṭheyya (s2, s3, km) | niccoṭeyya (mr)" id="note78">nipphoṭeyya</span>; evamevāhaṃ
samaṇaṃ gotamaṃ vādena vādaṃ odhunissāmi niddhunissāmi nipphoṭessāmi.
Seyyathāpi nāma kuñjaro saṭṭhihāyano gambhīraṃ pokkharaṇiṃ ogāhetvā
sāṇadhovikaṃ nāma kīḷitajātaṃ kīḷati; evamevāhaṃ samaṇaṃ gotamaṃ sāṇadhovikaṃ
maññe kīḷitajātaṃ kīḷissāmi. Handa cāhaṃ, bhante, gacchāmi samaṇassa gotamassa
imasmiṃ kathāvatthusmiṃ vādaṃ āropessāmī"ti. "Gaccha tvaṃ, gahapati, samaṇassa
gotamassa imasmiṃ kathāvatthusmiṃ vādaṃ āropehi. Ahaṃ vā hi, gahapati,
samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā"ti.</p>

<p><span class="parno">33</span><a class="wp" id="wp8"></a>
<a class="pts1" id="pts1.376"></a>
<a id="p_10M_151" class="ms"></a>
<a class="msdiv" id="msdiv_60"></a>
Evaṃ vutte, dīghatapassī nigaṇṭho nigaṇṭhaṃ nāṭaputtaṃ etadavoca: "na kho
metaṃ, bhante, ruccati yaṃ upāli gahapati samaṇassa gotamassa vādaṃ āropeyya.
Samaṇo hi, bhante, gotamo māyāvī āvaṭṭaniṃ māyaṃ jānāti yāya aññatitthiyānaṃ
sāvake āvaṭṭetī"ti. "Aṭṭhānaṃ kho etaṃ, tapassi, anavakāso yaṃ upāli gahapati
samaṇassa gotamassa sāvakattaṃ upagaccheyya. Ṭhānañca kho etaṃ vijjati yaṃ
samaṇo gotamo upālissa gahapatissa sāvakattaṃ upagaccheyya. Gaccha tvaṃ,
gahapati, samaṇassa gotamassa imasmiṃ kathāvatthusmiṃ vādaṃ āropehi. Ahaṃ vā
hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho,
tvaṃ vā"ti. Dutiyampi kho dīghatapassī … pe … tatiyampi kho dīghatapassī
nigaṇṭho nigaṇṭhaṃ nāṭaputtaṃ etadavoca: "na kho metaṃ, bhante, ruccati yaṃ
upāli gahapati samaṇassa gotamassa vādaṃ āropeyya. Samaṇo hi, bhante, gotamo
māyāvī āvaṭṭaniṃ māyaṃ jānāti yāya aññatitthiyānaṃ sāvake āvaṭṭetī"ti.
"Aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa
sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo upālissa
gahapatissa sāvakattaṃ upagaccheyya. Gaccha tvaṃ, gahapati, samaṇassa gotamassa
imasmiṃ kathāvatthusmiṃ vādaṃ āropehi. Ahaṃ vā hi, gahapati, samaṇassa
gotamassa vādaṃ āropeyyaṃ, dīghatapassī vā nigaṇṭho, tvaṃ vā"ti. <a class="wp" id="wp9"></a>"Evaṃ,
bhante"ti kho upāli gahapati nigaṇṭhassa nāṭaputtassa paṭissutvā uṭṭhāyāsanā
nigaṇṭhaṃ nāṭaputtaṃ abhivādetvā padakkhiṇaṃ katvā yena pāvārikambavanaṃ yena
bhagavā tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho upāli gahapati bhagavantaṃ etadavoca: "āgamā nu khvidha,
bhante, dīghatapassī nigaṇṭho"ti?</p>
<hr>

<p><span class="parno">34</span>
<a id="p_10M_152" class="ms"></a>
"Āgamā khvidha, gahapati, dīghatapassī nigaṇṭho"ti.</p>

<p><span class="parno">35</span>
<a id="p_10M_153" class="ms"></a>
"Ahu kho pana te, bhante, dīghatapassinā nigaṇṭhena saddhiṃ kocideva
kathāsallāpo"ti?</p>

<p><span class="parno">36</span>
<a id="p_10M_154" class="ms"></a>
"Ahu kho me, gahapati, dīghatapassinā nigaṇṭhena saddhiṃ kocideva
kathāsallāpo"ti.</p>

<p><span class="parno">37</span>
<a id="p_10M_155" class="ms"></a>
"Yathā kathaṃ pana te, bhante, ahu dīghatapassinā nigaṇṭhena saddhiṃ kocideva
kathāsallāpo"ti?</p>

<p><span class="parno">38</span>
<a id="p_10M_156" class="ms"></a>
Atha kho bhagavā yāvatako ahosi dīghatapassinā nigaṇṭhena saddhiṃ kathāsallāpo
taṃ sabbaṃ upālissa gahapatissa ārocesi.</p>
<hr>

<p><span class="parno">39</span><a class="wp" id="wp10"></a>
<a id="p_10M_157" class="ms"></a>
<a class="msdiv" id="msdiv_61"></a>
Evaṃ vutte, upāli gahapati bhagavantaṃ etadavoca: "sādhu sādhu, bhante tapassī.
Yathā taṃ sutavatā sāvakena sammadeva satthusāsanaṃ ājānantena evamevaṃ
dīghatapassinā nigaṇṭhena bhagavato byākataṃ. Kiñhi sobhati chavo manodaṇḍo
imassa evaṃ oḷārikassa kāyadaṇḍassa upanidhāya? Atha kho kāyadaṇḍova
mahāsāvajjataro pāpassa kammassa kiriyāya pāpassa kammassa pavattiyā, no tathā
vacīdaṇḍo, no tathā manodaṇḍo"ti. "Sace kho tvaṃ, gahapati, sacce patiṭṭhāya
manteyyāsi siyā no ettha kathāsallāpo"ti. "Sacce ahaṃ, bhante, patiṭṭhāya
mantessāmi; hotu no ettha kathāsallāpo"ti.</p>

<p><span class="parno">40</span><a class="wp" id="wp11"></a>
<a id="p_10M_158" class="ms"></a>
<a class="msdiv" id="msdiv_62"></a>
"Taṃ kiṃ maññasi, gahapati, idhassa nigaṇṭho ābādhiko dukkhito bāḷhagilāno
sītodakapaṭikkhitto uṇhodakapaṭisevī. So sītodakaṃ alabhamāno kālaṃ kareyya.
Imassa pana, gahapati, nigaṇṭho nāṭaputto katthūpapattiṃ paññapetī"ti?</p>
<hr>

<p><span class="parno">41</span>
<a id="p_10M_159" class="ms"></a>
"Atthi, bhante, manosattā nāma devā tattha so upapajjati".</p>

<p><span class="parno">42</span>
<a id="p_10M_160" class="ms"></a>
"Taṃ kissa hetu"?</p>

<p><span class="parno">43</span>
<a id="p_10M_161" class="ms"></a>
"Asu hi, bhante, manopaṭibaddho kālaṃ karotī"ti.</p>

<p><q class="open" id="note80" title=" gahapati gahapati (sī , pā1), gahapati gahapati manasikarohi (syā1-3, kaṃ), gahapati manasi karohi (ka-ma)">
<span class="parno">44</span>
<a id="p_10M_162" class="ms"></a>
"Manasi karohi, gahapati</q>, manasi karitvā kho, gahapati, byākarohi. Na kho te
sandhiyati purimena vā pacchimaṃ, pacchimena vā purimaṃ. Bhāsitā kho pana te,
gahapati, esā vācā: ‘sacce ahaṃ, bhante, patiṭṭhāya mantessāmi, hotu no ettha
kathāsallāpo’"ti. "Kiñcāpi, bhante, bhagavā evamāha, atha kho kāyadaṇḍova
mahāsāvajjataro pāpassa kammassa kiriyāya pāpassa kammassa pavattiyā, no tathā
vacīdaṇḍo, no tathā manodaṇḍo"ti.</p>

<p><span class="parno">45</span><a class="wp" id="wp12"></a>
<a class="pts1" id="pts1.377"></a>
<a id="p_10M_163" class="ms"></a>
<a class="msdiv" id="msdiv_63"></a>
"Taṃ kiṃ maññasi, gahapati, idhassa nigaṇṭho nāṭaputto cātuyāmasaṃvarasaṃvuto
sabbavārivārito sabbavāriyutto sabbavāridhuto sabbavāriphuṭo. So abhikkamanto
paṭikkamanto bahū khuddake pāṇe sanghātaṃ āpādeti. Imassa pana, gahapati,
nigaṇṭho nāṭaputto kaṃ vipākaṃ paññapetī"ti?</p>

<p><span class="parno">46</span>
<a id="p_10M_164" class="ms"></a>
"Asañcetanikaṃ, bhante, nigaṇṭho nāṭaputto no mahāsāvajjaṃ paññapetī"ti.</p>

<p><span class="parno">47</span>
<a id="p_10M_165" class="ms"></a>
"Sace pana, gahapati, cetetī"ti?</p>

<p><span class="parno">48</span>
<a id="p_10M_166" class="ms"></a>
"Mahāsāvajjaṃ, bhante, hotī"ti.</p>

<p><span class="parno">49</span>
<a id="p_10M_167" class="ms"></a>
"Cetanaṃ pana, gahapati, nigaṇṭho nāṭaputto kismiṃ paññapetī"ti?</p>

<p><span class="parno">50</span>
<a id="p_10M_168" class="ms"></a>
"Manodaṇḍasmiṃ, bhante"ti.</p>

<p><span class="parno">51</span>
<a id="p_10M_169" class="ms"></a>
"Manasi karohi, gahapati, manasi karitvā kho, gahapati, byākarohi. Na kho te
sandhiyati purimena vā pacchimaṃ, pacchimena vā purimaṃ. Bhāsitā kho pana te,
gahapati, esā vācā: ‘sacce ahaṃ, bhante, patiṭṭhāya mantessāmi; hotu no ettha
kathāsallāpo’"ti. "Kiñcāpi, bhante, bhagavā evamāha, atha kho kāyadaṇḍova
mahāsāvajjataro pāpassa kammassa kiriyāya pāpassa kammassa pavattiyā, no tathā
vacīdaṇḍo, no tathā manodaṇḍo"ti.</p>

<p><span class="parno">52</span><a class="wp" id="wp13"></a>
<a id="p_10M_170" class="ms"></a>
<a class="msdiv" id="msdiv_64"></a>
"Taṃ kiṃ maññasi, gahapati, ayaṃ nāḷandā iddhā ceva phītā ca bahujanā
ākiṇṇamanussā"ti?</p>

<p><span class="parno">53</span>
<a id="p_10M_171" class="ms"></a>
"Evaṃ, bhante, ayaṃ nāḷandā iddhā ceva phītā ca bahujanā ākiṇṇamanussā"ti.</p>
<hr>

<p><span class="parno">54</span>
<a id="p_10M_172" class="ms"></a>
"Taṃ kiṃ maññasi, gahapati, idha puriso āgaccheyya ukkhittāsiko. So evaṃ
vadeyya: ‘ahaṃ yāvatikā imissā nāḷandāya pāṇā te ekena khaṇena ekena muhuttena
ekaṃ maṃsakhalaṃ ekaṃ maṃsapuñjaṃ karissāmī’ti. Taṃ kiṃ maññasi, gahapati,
pahoti nu kho so puriso yāvatikā imissā nāḷandāya pāṇā te ekena khaṇena ekena
muhuttena ekaṃ maṃsakhalaṃ ekaṃ maṃsapuñjaṃ kātun"ti?</p>

<p><span class="parno">55</span>
<a id="p_10M_173" class="ms"></a>
"Dasapi, bhante, purisā, vīsampi, bhante, purisā, tiṃsampi, bhante, purisā,
cattārīsampi, bhante, purisā, paññāsampi, bhante, purisā nappahonti yāvatikā
imissā nāḷandāya pāṇā te ekena khaṇena ekena muhuttena ekaṃ maṃsakhalaṃ ekaṃ
maṃsapuñjaṃ kātuṃ. Kiñhi sobhati eko chavo puriso"ti.</p>

<p><span class="parno">56</span>
<a class="pts1" id="pts1.378"></a>
<a id="p_10M_174" class="ms"></a>
"Taṃ kiṃ maññasi, gahapati, idha āgaccheyya samaṇo vā brāhmaṇo vā iddhimā
cetovasippatto. So evaṃ vadeyya: ‘ahaṃ imaṃ nāḷandaṃ ekena manopadosena bhasmaṃ
karissāmī’ti. Taṃ kiṃ maññasi, gahapati, pahoti nu kho so samaṇo vā brāhmaṇo vā
iddhimā cetovasippatto imaṃ nāḷandaṃ ekena manopadosena bhasmaṃ kātun"ti?</p>

<p><span class="parno">57</span>
<a id="p_10M_175" class="ms"></a>
"Dasapi, bhante, nāḷandā, vīsampi nāḷandā, tiṃsampi nāḷandā, cattārīsampi
nāḷandā, paññāsampi nāḷandā pahoti so samaṇo vā brāhmaṇo vā iddhimā
cetovasippatto ekena manopadosena bhasmaṃ kātuṃ. Kiñhi sobhati ekā chavā
nāḷandā"ti.</p>

<p><span class="parno">58</span>
<a id="p_10M_176" class="ms"></a>
"Manasi karohi, gahapati, manasi karitvā kho, gahapati, byākarohi. Na kho te
sandhiyati purimena vā pacchimaṃ, pacchimena vā purimaṃ. Bhāsitā kho pana te,
gahapati, esā vācā: ‘sacce ahaṃ, bhante, patiṭṭhāya mantessāmi; hotu no ettha
kathāsallāpo’"ti.</p>

<p><span class="parno">59</span>
<a id="p_10M_177" class="ms"></a>
"Kiñcāpi, bhante, bhagavā evamāha, atha kho kāyadaṇḍova mahāsāvajjataro pāpassa
kammassa kiriyāya pāpassa kammassa pavattiyā, no tathā vacīdaṇḍo, no tathā
manodaṇḍo"ti.</p>
<hr>

<p><span class="parno">60</span>
<a id="p_10M_178" class="ms"></a>
<a class="msdiv" id="msdiv_65"></a>
"Taṃ kiṃ maññasi, gahapati, sutaṃ te <span class="var" title="daṇḍakāraññaṃ (bj, pts1 ^mi5.1.6#1 [Gabbhāvakkantipañha])" id="note82">daṇḍakīraññaṃ</span> kālingāraññaṃ <span class="var" title="mejjhāraññaṃ (bj, s1-3, km, pts1)" id="note83">majjhāraññaṃ</span>
mātangāraññaṃ araññaṃ araññabhūtan"ti?</p>

<p><span class="parno">61</span>
<a id="p_10M_179" class="ms"></a>
"Evaṃ, bhante, sutaṃ me daṇḍakīraññaṃ kālingāraññaṃ majjhāraññaṃ mātangāraññaṃ
araññaṃ araññabhūtan"ti.</p>

<p><span class="parno">62</span><a class="wp" id="wp14"></a>
<a id="p_10M_180" class="ms"></a>
"Taṃ kiṃ maññasi, gahapati, kinti te sutaṃ kena taṃ daṇḍakīraññaṃ kālingāraññaṃ
majjhāraññaṃ mātangāraññaṃ araññaṃ araññabhūtan"ti?</p>

<p><span class="parno">63</span>
<a id="p_10M_181" class="ms"></a>
"Sutaṃ metaṃ, bhante, isīnaṃ manopadosena taṃ daṇḍakīraññaṃ kālingāraññaṃ
majjhāraññaṃ mātangāraññaṃ araññaṃ araññabhūtan"ti.</p>
<hr>

<p><span class="parno">64</span>
<a id="p_10M_182" class="ms"></a>
"Manasi karohi, gahapati, manasi karitvā kho, gahapati, byākarohi. Na kho te
sandhiyati purimena vā pacchimaṃ, pacchimena vā purimaṃ. Bhāsitā kho pana te,
gahapati, esā vācā: ‘sacce ahaṃ, bhante, patiṭṭhāya mantessāmi; hotu no ettha
kathāsallāpo’"ti.</p>

<p><span class="parno">65</span><a class="wp" id="wp15"></a>
<a class="pts1" id="pts1.379"></a>
<a id="p_10M_183" class="ms"></a>
<a class="msdiv" id="msdiv_66"></a>
"Purimenevāhaṃ, bhante, opammena bhagavato attamano abhiraddho. Api cāhaṃ imāni
bhagavato vicitrāni pañhapaṭibhānāni sotukāmo, evāhaṃ bhagavantaṃ paccanīkaṃ
kātabbaṃ amaññissaṃ. Abhikkantaṃ, bhante, abhikkantaṃ, bhante. Seyyathāpi,
bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā
maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni
dakkhantī’ti; evamevaṃ bhagavatā anekapariyāyena dhammo pakāsito. Esāhaṃ,
bhante, bhagavantaṃ saraṇaṃ gacchāmi dhammañca bhikkhusanghañca. Upāsakaṃ maṃ
bhagavā dhāretu ajjatagge pāṇupetaṃ saraṇaṃ gatan"ti.</p>

<p><span class="parno">66</span><a class="wp" id="wp16"></a>
<a id="p_10M_184" class="ms"></a>
<a class="msdiv" id="msdiv_67"></a>
"Anuviccakāraṃ kho, gahapati, karohi, anuviccakāro tumhādisānaṃ ñātamanussānaṃ
sādhu hotī"ti. "Imināpāhaṃ, bhante, bhagavato bhiyyoso mattāya attamano
abhiraddho yaṃ maṃ bhagavā evamāha: ‘anuviccakāraṃ kho, gahapati, karohi,
anuviccakāro tumhādisānaṃ ñātamanussānaṃ sādhu hotī’ti. Mañhi, bhante,
aññatitthiyā sāvakaṃ labhitvā kevalakappaṃ nāḷandaṃ paṭākaṃ parihareyyuṃ:
‘upāli amhākaṃ gahapati sāvakattaṃ upagato’ti. Atha ca pana maṃ bhagavā
evamāha: ‘anuviccakāraṃ kho, gahapati, karohi, anuviccakāro tumhādisānaṃ
ñātamanussānaṃ sādhu hotī’ti. Esāhaṃ, bhante, dutiyampi bhagavantaṃ saraṇaṃ
gacchāmi dhammañca bhikkhusanghañca. Upāsakaṃ maṃ bhagavā dhāretu ajjatagge
pāṇupetaṃ saraṇaṃ gatan"ti.</p>

<p><span class="parno">67</span><a class="wp" id="wp17"></a>
<a id="p_10M_185" class="ms"></a>
<a class="msdiv" id="msdiv_68"></a>
"Dīgharattaṃ kho te, gahapati, nigaṇṭhānaṃ opānabhūtaṃ kulaṃ yena nesaṃ
upagatānaṃ piṇḍakaṃ dātabbaṃ maññeyyāsī"ti. "Imināpāhaṃ, bhante, bhagavato
bhiyyoso mattāya attamano abhiraddho yaṃ maṃ bhagavā evamāha: ‘dīgharattaṃ kho
te, gahapati, nigaṇṭhānaṃ opānabhūtaṃ kulaṃ yena nesaṃ upagatānaṃ piṇḍakaṃ
dātabbaṃ maññeyyāsī’ti. Sutaṃ metaṃ, bhante, samaṇo gotamo evamāha: ‘mayhameva
dānaṃ dātabbaṃ, nāññesaṃ dānaṃ dātabbaṃ; mayhameva sāvakānaṃ dānaṃ dātabbaṃ,
nāññesaṃ sāvakānaṃ dānaṃ dātabbaṃ; mayhameva dinnaṃ mahapphalaṃ, nāññesaṃ
dinnaṃ mahapphalaṃ; mayhameva sāvakānaṃ dinnaṃ mahapphalaṃ, nāññesaṃ sāvakānaṃ
dinnaṃ mahapphalan’ti. Atha ca pana maṃ bhagavā nigaṇṭhesupi dāne samādapeti.
Api ca, bhante, mayamettha kālaṃ jānissāma. Esāhaṃ, bhante, tatiyampi
bhagavantaṃ saraṇaṃ gacchāmi dhammañca bhikkhusanghañca. Upāsakaṃ maṃ bhagavā
dhāretu ajjatagge pāṇupetaṃ saraṇaṃ gatan"ti.</p>

<p><span class="parno">68</span><a class="wp" id="wp18"></a>
<a class="pts1" id="pts1.380"></a>
<a id="p_10M_186" class="ms"></a>
<a class="msdiv" id="msdiv_69"></a>
Atha kho bhagavā upālissa gahapatissa <span class="var" title="ānupubbīkathaṃ (bj) | anupubbikathaṃ (s1-3, km, mr) | ānupubbikathaṃ (pts1)" id="note84">anupubbiṃ kathaṃ</span> kathesi, seyyathidaṃ—
dānakathaṃ sīlakathaṃ saggakathaṃ, kāmānaṃ ādīnavaṃ okāraṃ saṃkilesaṃ,
nekkhamme ānisaṃsaṃ pakāsesi. Yadā bhagavā aññāsi upāliṃ gahapatiṃ kallacittaṃ
muducittaṃ vinīvaraṇacittaṃ udaggacittaṃ pasannacittaṃ, atha yā buddhānaṃ
sāmukkaṃsikā dhammadesanā taṃ pakāsesi—dukkhaṃ, samudayaṃ, nirodhaṃ, maggaṃ.
Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya;
evameva upālissa gahapatissa tasmiṃyeva āsane virajaṃ vītamalaṃ dhammacakkhuṃ
udapādi: "yaṃ kiñci samudayadhammaṃ sabbaṃ taṃ nirodhadhamman"ti. Atha kho
upāli gahapati diṭṭhadhammo pattadhammo viditadhammo pariyogāḷhadhammo
tiṇṇavicikiccho vigatakathaṃkatho vesārajjappatto aparappaccayo satthusāsane
bhagavantaṃ etadavoca: "handa ca dāni mayaṃ, bhante, gacchāma, bahukiccā mayaṃ
bahukaraṇīyā"ti. "Yassadāni tvaṃ, gahapati, kālaṃ maññasī"ti.</p>

<p><span class="parno">69</span><a class="wp" id="wp19"></a>
<a id="p_10M_187" class="ms"></a>
<a class="msdiv" id="msdiv_70"></a>
Atha kho upāli gahapati bhagavato bhāsitaṃ abhinanditvā anumoditvā uṭṭhāyāsanā
bhagavantaṃ abhivādetvā padakkhiṇaṃ katvā yena sakaṃ nivesanaṃ tenupasankami;
upasankamitvā dovārikaṃ āmantesi: "ajjatagge, samma dovārika, āvarāmi dvāraṃ
nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ
upāsakānaṃ upāsikānaṃ. Sace koci nigaṇṭho āgacchati tamenaṃ tvaṃ evaṃ
vadeyyāsi: ‘tiṭṭha, bhante, mā pāvisi. Ajjatagge upāli gahapati samaṇassa
gotamassa sāvakattaṃ upagato. Āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ
dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ. Sace te,
bhante, piṇḍakena attho, ettheva tiṭṭha, ettheva te āharissantī’"ti. "Evaṃ,
bhante"ti kho dovāriko upālissa gahapatissa paccassosi.</p>

<p><span class="parno">70</span><a class="wp" id="wp20"></a>
<a class="pts1" id="pts1.381"></a>
<a id="p_10M_188" class="ms"></a>
<a class="msdiv" id="msdiv_71"></a>
Assosi kho dīghatapassī nigaṇṭho: "upāli kira gahapati samaṇassa gotamassa
sāvakattaṃ upagato"ti. Atha kho dīghatapassī nigaṇṭho yena nigaṇṭho nāṭaputto
tenupasankami; upasankamitvā nigaṇṭhaṃ nāṭaputtaṃ etadavoca: "sutaṃ metaṃ,
bhante, upāli kira gahapati samaṇassa gotamassa sāvakattaṃ upagato"ti.
"Aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa
sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo upālissa
gahapatissa sāvakattaṃ upagaccheyyā"ti. Dutiyampi kho dīghatapassī nigaṇṭho  …
pe … tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca: "sutaṃ
metaṃ, bhante … pe … upālissa gahapatissa sāvakattaṃ upagaccheyyā"ti.
"Handāhaṃ, bhante, gacchāmi yāva jānāmi yadi vā upāli gahapati samaṇassa
gotamassa sāvakattaṃ upagato yadi vā no"ti. "Gaccha tvaṃ, tapassi, jānāhi yadi
vā upāli gahapati samaṇassa gotamassa sāvakattaṃ upagato yadi vā no"ti.</p>

<p><span class="parno">71</span><a class="wp" id="wp21"></a>
<a class="pts1" id="pts1.382"></a>
<a id="p_10M_189" class="ms"></a>
<a class="msdiv" id="msdiv_72"></a>
Atha kho dīghatapassī nigaṇṭho yena upālissa gahapatissa nivesanaṃ
tenupasankami. Addasā kho dovāriko dīghatapassiṃ nigaṇṭhaṃ dūratova
āgacchantaṃ. Disvāna dīghatapassiṃ nigaṇṭhaṃ etadavoca: "tiṭṭha, bhante, mā
pāvisi. Ajjatagge upāli gahapati samaṇassa gotamassa sāvakattaṃ upagato. Āvaṭaṃ
dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ
bhikkhunīnaṃ upāsakānaṃ upāsikānaṃ. Sace te, bhante, piṇḍakena attho, ettheva
tiṭṭha, ettheva te āharissantī"ti. "Na me, āvuso, piṇḍakena attho"ti vatvā tato
paṭinivattitvā yena nigaṇṭho nāṭaputto tenupasankami; upasankamitvā nigaṇṭhaṃ
nāṭaputtaṃ etadavoca: "saccaṃyeva kho, bhante, yaṃ upāli gahapati samaṇassa
gotamassa sāvakattaṃ upagato. Etaṃ kho te ahaṃ, bhante, nālatthaṃ, na kho me,
bhante, ruccati yaṃ upāli gahapati samaṇassa gotamassa vādaṃ āropeyya. Samaṇo
hi, bhante, gotamo māyāvī āvaṭṭaniṃ māyaṃ jānāti yāya aññatitthiyānaṃ sāvake
āvaṭṭetīti. Āvaṭṭo kho te, bhante, upāli gahapati samaṇena gotamena āvaṭṭaniyā
māyāyā"ti. "Aṭṭhānaṃ kho etaṃ, tapassi, anavakāso yaṃ upāli gahapati samaṇassa
gotamassa sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo
upālissa gahapatissa sāvakattaṃ upagaccheyyā"ti. Dutiyampi kho dīghatapassī
nigaṇṭho nigaṇṭhaṃ nāṭaputtaṃ etadavoca: "saccaṃyeva, bhante … pe … upālissa
gahapatissa sāvakattaṃ upagaccheyyā"ti. Tatiyampi kho dīghatapassī nigaṇṭho
nigaṇṭhaṃ nāṭaputtaṃ etadavoca: "saccaṃyeva kho, bhante … pe … upālissa
gahapatissa sāvakattaṃ upagaccheyyā"ti. "Handa cāhaṃ, tapassi, gacchāmi yāva
cāhaṃ sāmaṃyeva jānāmi yadi vā upāli gahapati samaṇassa gotamassa sāvakattaṃ
upagato yadi vā no"ti.</p>
<hr>

<p><span class="parno">72</span><a class="wp" id="wp22"></a>
<a id="p_10M_190" class="ms"></a>
Atha kho nigaṇṭho nāṭaputto mahatiyā nigaṇṭhaparisāya saddhiṃ yena upālissa
gahapatissa nivesanaṃ tenupasankami. Addasā kho dovāriko nigaṇṭhaṃ nāṭaputtaṃ
dūratova āgacchantaṃ. Disvāna nigaṇṭhaṃ nāṭaputtaṃ etadavoca: "tiṭṭha, bhante,
mā pāvisi. Ajjatagge upāli gahapati samaṇassa gotamassa sāvakattaṃ upagato.
Āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ
bhikkhunīnaṃ upāsakānaṃ upāsikānaṃ. Sace te, bhante, piṇḍakena attho, ettheva
tiṭṭha, ettheva te āharissantī"ti. "Tena hi, samma dovārika, yena upāli
gahapati tenupasankama; upasankamitvā upāliṃ gahapatiṃ evaṃ vadehi: ‘nigaṇṭho,
bhante, nāṭaputto mahatiyā nigaṇṭhaparisāya saddhiṃ bahidvārakoṭṭhake ṭhito; so
te dassanakāmo’"ti. "Evaṃ, bhante"ti kho dovāriko nigaṇṭhassa nāṭaputtassa
paṭissutvā yena upāli gahapati tenupasankami; upasankamitvā upāliṃ gahapatiṃ
etadavoca: "nigaṇṭho, bhante, nāṭaputto mahatiyā nigaṇṭhaparisāya saddhiṃ
bahidvārakoṭṭhake ṭhito; so te dassanakāmo"ti. "Tena hi, samma dovārika,
majjhimāya dvārasālāya āsanāni paññapehī"ti. "Evaṃ, bhante"ti kho dovāriko
upālissa gahapatissa paṭissutvā majjhimāya dvārasālāya āsanāni paññapetvā yena
upāli gahapati tenupasankami; upasankamitvā upāliṃ gahapatiṃ etadavoca:
"paññattāni kho, bhante, majjhimāya dvārasālāya āsanāni. Yassadāni kālaṃ
maññasī"ti.</p>

<p><span class="parno">73</span><a class="wp" id="wp23"></a>
<a class="pts1" id="pts1.383"></a>
<a id="p_10M_191" class="ms"></a>
<a class="msdiv" id="msdiv_73"></a>
Atha kho upāli gahapati yena majjhimā dvārasālā tenupasankami; upasankamitvā
yaṃ tattha āsanaṃ aggañca seṭṭhañca uttamañca paṇītañca tattha sāmaṃ nisīditvā
dovārikaṃ āmantesi: "tena hi, samma dovārika, yena nigaṇṭho nāṭaputto
tenupasankama; upasankamitvā nigaṇṭhaṃ nāṭaputtaṃ evaṃ vadehi: ‘upāli, bhante,
gahapati evamāha—pavisa kira, bhante, sace ākankhasī’"ti. "Evaṃ, bhante"ti
kho dovāriko upālissa gahapatissa paṭissutvā yena nigaṇṭho nāṭaputto
tenupasankami; upasankamitvā nigaṇṭhaṃ nāṭaputtaṃ etadavoca: "upāli, bhante,
gahapati evamāha: ‘pavisa kira, bhante, sace ākankhasī’"ti. Atha kho nigaṇṭho
nāṭaputto mahatiyā nigaṇṭhaparisāya saddhiṃ yena majjhimā dvārasālā
tenupasankami. <a class="wp" id="wp24"></a>Atha kho upāli gahapati—yaṃ sudaṃ pubbe yato passati nigaṇṭhaṃ
nāṭaputtaṃ dūratova āgacchantaṃ disvāna tato paccuggantvā yaṃ tattha āsanaṃ
aggañca seṭṭhañca uttamañca paṇītañca taṃ uttarāsangena <span class="var" title="pamajjitvā (bj, pts1) | saṃmajjitvā (s1-3)" id="note85">sammajjitvā</span>
pariggahetvā nisīdāpeti so—dāni yaṃ tattha āsanaṃ aggañca seṭṭhañca uttamañca
paṇītañca tattha sāmaṃ nisīditvā nigaṇṭhaṃ nāṭaputtaṃ etadavoca: "saṃvijjanti
kho, bhante, āsanāni; sace ākankhasi, nisīdā"ti. <a class="wp" id="wp25"></a>Evaṃ vutte, nigaṇṭho nāṭaputto
upāliṃ gahapatiṃ etadavoca: "ummattosi tvaṃ, gahapati, dattosi tvaṃ, gahapati.
‘Gacchāmahaṃ, bhante, samaṇassa gotamassa vādaṃ āropessāmī’ti gantvā mahatāsi
vādasanghāṭena paṭimukko āgato. Seyyathāpi, gahapati, puriso aṇḍahārako gantvā
ubbhatehi aṇḍehi āgaccheyya, seyyathā vā pana gahapati puriso akkhikahārako
gantvā ubbhatehi akkhīhi āgaccheyya; evameva kho tvaṃ, gahapati, ‘gacchāmahaṃ,
bhante, samaṇassa gotamassa vādaṃ āropessāmī’ti gantvā mahatāsi vādasanghāṭena
paṭimukko āgato. Āvaṭṭosi kho tvaṃ, gahapati, samaṇena gotamena āvaṭṭaniyā
māyāyā"ti.</p>

<p><span class="parno">74</span><a class="wp" id="wp26"></a>
<a class="pts1" id="pts1.384"></a>
<a id="p_10M_192" class="ms"></a>
<a class="msdiv" id="msdiv_74"></a>
"Bhaddikā, bhante, āvaṭṭanī māyā; kalyāṇī, bhante, āvaṭṭanī māyā; piyā me,
bhante, ñātisālohitā imāya āvaṭṭaniyā āvaṭṭeyyuṃ; piyānampi me assa
ñātisālohitānaṃ dīgharattaṃ hitāya sukhāya; sabbe cepi, bhante, khattiyā imāya
āvaṭṭaniyā āvaṭṭeyyuṃ; sabbesānampissa khattiyānaṃ dīgharattaṃ hitāya sukhāya;
sabbe cepi, bhante, brāhmaṇā … pe … vessā … pe … suddā imāya āvaṭṭaniyā
āvaṭṭeyyuṃ; sabbesānampissa suddānaṃ dīgharattaṃ hitāya sukhāya; sadevako cepi,
bhante, loko samārako sabrahmako sassamaṇabrāhmaṇī pajā sadevamanussā imāya
āvaṭṭaniyā āvaṭṭeyyuṃ; sadevakassapissa lokassa samārakassa sabrahmakassa
sassamaṇabrāhmaṇiyā pajāya sadevamanussāya dīgharattaṃ hitāya sukhāyāti. Tena
hi, bhante, upamaṃ te karissāmi. Upamāyapidhekacce viññū purisā bhāsitassa
atthaṃ ājānanti.</p>

<p><span class="parno">75</span><a class="wp" id="wp27"></a>
<a id="p_10M_193" class="ms"></a>
<a class="msdiv" id="msdiv_75"></a>
Bhūtapubbaṃ, bhante, aññatarassa brāhmaṇassa jiṇṇassa vuḍḍhassa mahallakassa
daharā māṇavikā pajāpatī ahosi gabbhinī upavijaññā. Atha kho, bhante, sā
māṇavikā taṃ brāhmaṇaṃ etadavoca: ‘gaccha tvaṃ, brāhmaṇa, āpaṇā
makkaṭacchāpakaṃ kiṇitvā ānehi, yo me kumārakassa kīḷāpanako bhavissatī’ti.
Evaṃ vutte, so brāhmaṇo taṃ māṇavikaṃ etadavoca: ‘āgamehi tāva, bhoti, yāva
vijāyati. Sace tvaṃ, bhoti, kumārakaṃ vijāyissasi, tassā te ahaṃ āpaṇā
makkaṭacchāpakaṃ kiṇitvā ānessāmi, yo te kumārakassa kīḷāpanako bhavissati.
Sace pana tvaṃ, bhoti, kumārikaṃ vijāyissasi, tassā te ahaṃ āpaṇā
makkaṭacchāpikaṃ kiṇitvā ānessāmi, yā te kumārikāya kīḷāpanikā bhavissatī’ti.
Dutiyampi kho, bhante, sā māṇavikā … pe … tatiyampi kho, bhante, sā māṇavikā
taṃ brāhmaṇaṃ etadavoca: ‘gaccha tvaṃ, brāhmaṇa, āpaṇā makkaṭacchāpakaṃ kiṇitvā
ānehi, yo me kumārakassa kīḷāpanako bhavissatī’ti.</p>

<p><span class="parno">76</span>
<a class="pts1" id="pts1.385"></a>
<a id="p_10M_194" class="ms"></a>
Atha kho, bhante, so brāhmaṇo tassā māṇavikāya sāratto paṭibaddhacitto āpaṇā
makkaṭacchāpakaṃ kiṇitvā ānetvā taṃ māṇavikaṃ etadavoca: ‘ayaṃ te, bhoti, āpaṇā
makkaṭacchāpako kiṇitvā ānīto, yo te kumārakassa kīḷāpanako bhavissatī’ti. Evaṃ
vutte, bhante, sā māṇavikā taṃ brāhmaṇaṃ etadavoca: ‘gaccha tvaṃ, brāhmaṇa,
imaṃ makkaṭacchāpakaṃ ādāya yena rattapāṇi rajakaputto tenupasankama;
upasankamitvā rattapāṇiṃ rajakaputtaṃ evaṃ vadehi—icchāmahaṃ, samma
rattapāṇi, imaṃ makkaṭacchāpakaṃ pītāvalepanaṃ nāma rangajātaṃ rajitaṃ
ākoṭitapaccākoṭitaṃ ubhatobhāgavimaṭṭhan’ti.</p>

<p><span class="parno">77</span>
<a id="p_10M_195" class="ms"></a>
Atha kho, bhante, so brāhmaṇo tassā māṇavikāya sāratto paṭibaddhacitto taṃ
makkaṭacchāpakaṃ ādāya yena rattapāṇi rajakaputto tenupasankami; upasankamitvā
rattapāṇiṃ rajakaputtaṃ etadavoca: ‘icchāmahaṃ, samma rattapāṇi, imaṃ
makkaṭacchāpakaṃ pītāvalepanaṃ nāma rangajātaṃ rajitaṃ ākoṭitapaccākoṭitaṃ
ubhatobhāgavimaṭṭhan’ti. Evaṃ vutte, bhante, rattapāṇi rajakaputto taṃ
brāhmaṇaṃ etadavoca: ‘ayaṃ kho te, bhante, makkaṭacchāpako rangakkhamo hi kho,
no ākoṭanakkhamo, no vimajjanakkhamo’ti. Evameva kho, bhante, bālānaṃ
nigaṇṭhānaṃ vādo rangakkhamo hi kho bālānaṃ no paṇḍitānaṃ, no anuyogakkhamo, no
vimajjanakkhamo.</p>

<p><span class="parno">78</span>
<a id="p_10M_196" class="ms"></a>
Atha kho, bhante, so brāhmaṇo aparena samayena navaṃ dussayugaṃ ādāya yena
rattapāṇi rajakaputto tenupasankami; upasankamitvā rattapāṇiṃ rajakaputtaṃ
etadavoca: ‘icchāmahaṃ, samma rattapāṇi, imaṃ navaṃ dussayugaṃ pītāvalepanaṃ
nāma rangajātaṃ rajitaṃ ākoṭitapaccākoṭitaṃ ubhatobhāgavimaṭṭhan’ti. Evaṃ
vutte, bhante, rattapāṇi rajakaputto taṃ brāhmaṇaṃ etadavoca: ‘idaṃ kho te,
bhante, navaṃ dussayugaṃ rangakkhamañceva ākoṭanakkhamañca vimajjanakkhamañcā’ti. Evameva kho, bhante, tassa bhagavato vādo arahato sammāsambuddhassa rangakkhamo ceva paṇḍitānaṃ no bālānaṃ, anuyogakkhamo ca vimajjanakkhamo cā"ti.</p>
<hr>

<p><span class="parno">79</span><a class="wp" id="wp28"></a>
<a class="pts1" id="pts1.386"></a>
<a id="p_10M_197" class="ms"></a>
"Sarājikā kho, gahapati, parisā evaṃ jānāti: ‘upāli gahapati nigaṇṭhassa
nāṭaputtassa sāvako’ti. Kassa taṃ, gahapati, sāvakaṃ dhāremā"ti? <a class="wp" id="wp29"></a>Evaṃ vutte,
upāli gahapati uṭṭhāyāsanā ekaṃsaṃ uttarāsangaṃ karitvā yena bhagavā tenañjaliṃ
paṇāmetvā nigaṇṭhaṃ nāṭaputtaṃ etadavoca: "tena hi, bhante, suṇohi yassāhaṃ
sāvako"ti: </p>
<hr>
<blockquote>

<p><span class="parno">80</span>
<a id="p_10M_198" class="ms"></a>
<a class="msdiv" id="msdiv_76"></a>
"Dhīrassa vigatamohassa,<br>
Pabhinnakhīlassa vijitavijayassa;<br>
Anīghassa susamacittassa,<br>
Vuddhasīlassa sādhupaññassa;<br>
<span class="var" title="vessantarassa (bj, pts1)" id="note86">Vesamantarassa</span> vimalassa,<br>
Bhagavato tassa sāvakohamasmi.
</p>

<p><span class="parno">81</span>
<a id="p_10M_199" class="ms"></a>
Akathankathissa tusitassa,<br>
Vantalokāmisassa muditassa;<br>
Katasamaṇassa manujassa,<br>
Antimasārīrassa narassa;<br>
Anopamassa virajassa,<br>
Bhagavato tassa sāvakohamasmi.
</p>

<p><span class="parno">82</span>
<a id="p_10M_200" class="ms"></a>
Asaṃsayassa kusalassa,<br>
Venayikassa sārathivarassa;<br>
Anuttarassa ruciradhammassa,<br>
Nikkankhassa <span class="var" title="pabhāsakarassa (bj, s1-3, pts1)" id="note87">pabhāsakassa</span>;<br>
Mānacchidassa vīrassa,<br>
Bhagavato tassa sāvakohamasmi.
</p>

<p><span class="parno">83</span>
<a id="p_10M_201" class="ms"></a>
Nisabhassa appameyyassa,<br>
Gambhīrassa monapattassa;<br>
Khemankarassa vedassa,<br>
Dhammaṭṭhassa saṃvutattassa;<br>
Sangātigassa muttassa,<br>
Bhagavato tassa sāvakohamasmi.
</p>
</blockquote>
<hr>
<blockquote>

<p><span class="parno">84</span>
<a id="p_10M_202" class="ms"></a>
Nāgassa pantasenassa,<br>
Khīṇasaṃyojanassa muttassa;<br>
<span class="var" title="paṭimantassa (mr)" id="note88">Paṭimantakassa</span> dhonassa,<br>
Pannadhajassa vītarāgassa;<br>
Dantassa nippapañcassa,<br>
Bhagavato tassa sāvakohamasmi.
</p>

<p><span class="parno">85</span>
<a id="p_10M_203" class="ms"></a>
Isisattamassa akuhassa,<br>
Tevijjassa brahmapattassa;<br>
<span class="var" title="nahātakassa (bj, pts1) | ṇhātakassa (s1)" id="note89">Nhātakassa</span> padakassa,<br>
Passaddhassa viditavedassa;<br>
Purindadassa sakkassa,<br>
Bhagavato tassa sāvakohamasmi.
</p>

<p><span class="parno">86</span>
<a id="p_10M_204" class="ms"></a>
Ariyassa bhāvitattassa,<br>
Pattipattassa veyyākaraṇassa;<br>
Satimato vipassissa,<br>
Anabhinatassa no apanatassa;<br>
Anejassa vasippattassa,<br>
Bhagavato tassa sāvakohamasmi.
</p>

<p><span class="parno">87</span>
<a id="p_10M_205" class="ms"></a>
<span class="var" title="sammaggatassa (bj, s1-3, pts1)" id="note90">Samuggatassa</span> jhāyissa,<br>
Ananugatantarassa suddhassa;<br>
Asitassa <span class="var" title="appahīnassa (bj, pts1) | appabhītassa (s1-3)" id="note91">hitassa</span>,<br>
Pavivittassa aggappattassa;<br>
Tiṇṇassa tārayantassa,<br>
Bhagavato tassa sāvakohamasmi.
</p>

<p><span class="parno">88</span>
<a id="p_10M_206" class="ms"></a>
Santassa bhūripaññassa,<br>
Mahāpaññassa vītalobhassa;<br>
Tathāgatassa sugatassa,<br>
Appaṭipuggalassa asamassa;<br>
Visāradassa nipuṇassa,<br>
Bhagavato tassa sāvakohamasmi.
</p>

<p><span class="parno">89</span>
<a id="p_10M_207" class="ms"></a>
Taṇhacchidassa buddhassa,<br>
Vītadhūmassa anupalittassa;<br>
Āhuneyyassa yakkhassa,<br>
Uttamapuggalassa atulassa;<br>
Mahato yasaggapattassa,<br>
Bhagavato tassa sāvakohamasmī"ti.
</p>
</blockquote>

<p><span class="parno">90</span><a class="wp" id="wp30"></a>
<a class="pts1" id="pts1.387"></a>
<a id="p_10M_208" class="ms"></a>
<a class="msdiv" id="msdiv_77"></a>
"Kadā saññūḷhā pana te, gahapati, ime samaṇassa gotamassa vaṇṇā"ti?
"Seyyathāpi, bhante, nānāpupphānaṃ mahāpuppharāsi, tamenaṃ dakkho mālākāro vā
mālākārantevāsī vā vicittaṃ mālaṃ gantheyya; evameva kho, bhante, so bhagavā
anekavaṇṇo anekasatavaṇṇo. Ko hi, bhante, vaṇṇārahassa vaṇṇaṃ na karissatī"ti?<a class="wp" id="wp31"></a>
Atha kho nigaṇṭhassa nāṭaputtassa bhagavato sakkāraṃ asahamānassa tattheva
uṇhaṃ lohitaṃ mukhato <span class="var" title="uggañchi (bj) | uggañchīti (s1-3, pts1)" id="note92">uggacchīti</span>.</p>
<p class="endsection">Upālisuttaṃ niṭṭhitaṃ chaṭṭhaṃ.</p>
</div>
</section>
<div id="nextprev"><a id="previous-sutta" href="./mn55.html"></a><a id="next-sutta" href="./mn57.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN56: Upālisutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
