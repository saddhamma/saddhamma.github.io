<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 23</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN23: Vammika Sutta - The Ant-hill</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_837" class="ms"></a>
<a class="msdiv" id="msdiv_249"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tena kho pana samayena āyasmā kumārakassapo andhavane viharati. Atha kho
aññatarā devatā abhikkantāya rattiyā abhikkantavaṇṇā kevalakappaṃ andhavanaṃ
obhāsetvā yenāyasmā kumārakassapo tenupasankami; upasankamitvā ekamantaṃ
aṭṭhāsi. Ekamantaṃ ṭhitā kho sā devatā āyasmantaṃ kumārakassapaṃ etadavoca: </p>

<p><span class="parno">2</span><a class="wp" id="wp2"></a>
<a class="pts1" id="pts1.143"></a>
<a id="p_9M_838" class="ms"></a>
"Bhikkhu bhikkhu, ayaṃ <span class="var" title="vammīko (si, pts1)" id="note261">vammiko</span> rattiṃ dhūmāyati, divā pajjalati. Brāhmaṇo
evamāha: ‘abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ
ādāya addasa langiṃ ‘langī, bhadante’ti. Brāhmaṇo evamāha: ‘ukkhipa langiṃ;
abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya
addasa uddhumāyikaṃ. ‘Uddhumāyikā, bhadante’ti. Brāhmaṇo evamāha: ‘ukkhipa
uddhumāyikaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho
satthaṃ ādāya addasa dvidhāpathaṃ. ‘Dvidhāpatho, bhadante’ti. Brāhmaṇo evamāha:
‘ukkhipa dvidhāpathaṃ; abhikkhaṇa, sumedha, satthaṃ ādāyā’ti. Abhikkhaṇanto
sumedho satthaṃ ādāya addasa <span class="var" title="pankavāraṃ (s1-3) | cankavāraṃ (mr)" id="note262">cangavāraṃ</span>. ‘Cangavāro, bhadante’ti. Brāhmaṇo
evamāha: ‘ukkhipa cangavāraṃ; abhikkhaṇa, sumedha, satthaṃ ādāyā’ti.
Abhikkhaṇanto sumedho satthaṃ ādāya addasa kummaṃ. ‘Kummo, bhadante’ti.
Brāhmaṇo evamāha: ‘ukkhipa kummaṃ; abhikkhaṇa, sumedha, satthaṃ ādāyā’ti.
Abhikkhaṇanto sumedho satthaṃ ādāya addasa asisūnaṃ. ‘Asisūnā, bhadante’ti.
Brāhmaṇo evamāha: ‘ukkhipa asisūnaṃ; abhikkhaṇa, sumedha, satthaṃ ādāyā’ti.
Abhikkhaṇanto sumedho satthaṃ ādāya addasa maṃsapesiṃ. ‘Maṃsapesi, bhadante’ti.
Brāhmaṇo evamāha: ‘ukkhipa maṃsapesiṃ; abhikkhaṇa, sumedha, satthaṃ ādāyā’ti.
Abhikkhaṇanto sumedho satthaṃ ādāya addasa nāgaṃ. ‘Nāgo, bhadante’ti. Brāhmaṇo
evamāha: ‘tiṭṭhatu nāgo, mā nāgaṃ ghaṭṭesi; namo karohi nāgassā’ti.</p>

<p><span class="parno">3</span>
<a id="p_9M_839" class="ms"></a>
Ime kho tvaṃ, bhikkhu, pañhe bhagavantaṃ upasankamitvā puccheyyāsi, yathā ca te
bhagavā byākaroti tathā naṃ dhāreyyāsi. Nāhaṃ taṃ, bhikkhu, passāmi sadevake
loke samārake sabrahmake sassamaṇabrāhmaṇiyā pajāya sadevamanussāya, yo imesaṃ
pañhānaṃ veyyākaraṇena cittaṃ ārādheyya aññatra tathāgatena vā,
tathāgatasāvakena vā, ito vā pana sutvā"ti—idamavoca sā devatā. Idaṃ vatvā
tatthevantaradhāyi.</p>
<hr>

<p><span class="parno">4</span><a class="wp" id="wp3"></a>
<a id="p_9M_840" class="ms"></a>
<a class="msdiv" id="msdiv_250"></a>
Atha kho āyasmā kumārakassapo tassā rattiyā accayena yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā kumārakassapo bhagavantaṃ etadavoca: "imaṃ,
bhante, rattiṃ aññatarā devatā abhikkantāya rattiyā abhikkantavaṇṇā
kevalakappaṃ andhavanaṃ obhāsetvā yenāhaṃ tenupasankami; upasankamitvā
ekamantaṃ aṭṭhāsi. Ekamantaṃ ṭhitā kho, bhante, sā devatā maṃ etadavoca:
‘bhikkhu bhikkhu, ayaṃ vammiko rattiṃ dhūmāyati, divā pajjalati. Brāhmaṇo
evamāha: "abhikkhaṇa, sumedha, satthaṃ ādāyā"ti. Abhikkhaṇanto sumedho satthaṃ
ādāya … pe … ito vā pana sutvā’ti. Idamavoca, bhante, sā devatā. Idaṃ vatvā
tatthevantaradhāyi. Ko nu kho, bhante, vammiko, kā rattiṃ dhūmāyanā, kā divā
pajjalanā, ko brāhmaṇo, ko sumedho, kiṃ satthaṃ, kiṃ abhikkhaṇaṃ, kā langī, kā
uddhumāyikā, ko dvidhāpatho, kiṃ cangavāraṃ, ko kummo, kā asisūnā, kā
maṃsapesi, ko nāgo"ti?</p>
<hr>

<p><span class="parno">5</span><a class="wp" id="wp4"></a>
<a class="pts1" id="pts1.144"></a>
<a id="p_9M_841" class="ms"></a>
<a class="msdiv" id="msdiv_251"></a>
"‘Vammiko’ti kho, bhikkhu, imassetaṃ <span class="var" title="cātummahābhūtikassa (bj, s1-3, pts1)" id="note263">cātumahābhūtikassa</span> kāyassa adhivacanaṃ,
mātāpettikasambhavassa odanakummāsū&shy;pacayassa aniccucchādana&shy;parimaddana&shy;bhedanaviddhaṃsana&shy;dhammassa. <span class="brnum">(1)</span></p>

<p><span class="parno">6</span>
<a id="p_9M_842" class="ms"></a>
Yaṃ kho, bhikkhu, divā <span class="var" title="kammantaṃ (mr)" id="note264">kammante</span> ārabbha rattiṃ anuvitakketi anuvicāreti—ayaṃ
rattiṃ dhūmāyanā. Yaṃ kho, bhikkhu, rattiṃ anuvitakketvā anuvicāretvā divā
kammante payojeti kāyena vācāya ‘<span class="var" title="idaṃ padaṃ s1-3 potthakesu" id="note265">manasā</span>’—ayaṃ divā pajjalanā. (2–3.)</p>

<p><span class="parno">7</span>
<a id="p_9M_843" class="ms"></a>
‘Brāhmaṇo’ti kho, bhikkhu, tathāgatassetaṃ adhivacanaṃ arahato
sammāsambuddhassa. ‘Sumedho’ti kho, bhikkhu, sekkhassetaṃ bhikkhuno
adhivacanaṃ. (4–5.)</p>

<p><span class="parno">8</span>
<a id="p_9M_844" class="ms"></a>
‘Satthan’ti kho, bhikkhu, ariyāyetaṃ paññāya adhivacanaṃ. ‘Abhikkhaṇan’ti kho,
bhikkhu, vīriyārambhassetaṃ adhivacanaṃ. (6–7.)</p>

<p><span class="parno">9</span>
<a id="p_9M_845" class="ms"></a>
‘Langī’ti kho, bhikkhu, avijjāyetaṃ adhivacanaṃ. Ukkhipa langiṃ, pajaha
avijjaṃ; abhikkhaṇa, sumedha, satthaṃ ādāyāti ayametassa attho. <span class="brnum">(8)</span></p>

<p><span class="parno">10</span>
<a id="p_9M_846" class="ms"></a>
‘Uddhumāyikā’ti kho, bhikkhu, kodhūpāyāsassetaṃ adhivacanaṃ. Ukkhipa
uddhumāyikaṃ, pajaha kodhūpāyāsaṃ; abhikkhaṇa, sumedha, satthaṃ ādāyāti
ayametassa attho. <span class="brnum">(9)</span></p>

<p><span class="parno">11</span>
<a id="p_9M_847" class="ms"></a>
‘Dvidhāpatho’ti kho, bhikkhu, vicikicchāyetaṃ adhivacanaṃ. Ukkhipa
dvidhāpathaṃ, pajaha vicikicchaṃ; abhikkhaṇa, sumedha, satthaṃ ādāyāti
ayametassa attho. <span class="brnum">(10)</span></p>

<p><span class="parno">12</span>
<a id="p_9M_848" class="ms"></a>
‘Cangavāran’ti kho, bhikkhu, pañcannetaṃ nīvaraṇānaṃ adhivacanaṃ, seyyathidaṃ—
kāmacchandanīvaraṇassa, byāpādanīvaraṇassa, thinamiddhanīvaraṇassa,
uddhaccakukkuccanīvaraṇassa, vicikicchānīvaraṇassa. Ukkhipa cangavāraṃ,
pajaha pañca nīvaraṇe; abhikkhaṇa, sumedha, satthaṃ ādāyāti ayametassa attho. <span class="brnum">(11)</span></p>

<p><span class="parno">13</span>
<a id="p_9M_849" class="ms"></a>
‘Kummo’ti kho, bhikkhu, pañcannetaṃ upādānakkhandhānaṃ adhivacanaṃ,
seyyathidaṃ—rūpupādānakkhandhassa, vedanupādānakkhandhassa,
saññupādānakkhandhassa, sankhārupādānakkhandhassa, viññāṇupādānakkhandhassa.
Ukkhipa kummaṃ, pajaha pañcupādānakkhandhe; abhikkhaṇa, sumedha, satthaṃ
ādāyāti ayametassa attho. <span class="brnum">(12)</span></p>
<hr>

<p><span class="parno">14</span>
<a class="pts1" id="pts1.145"></a>
<a id="p_9M_850" class="ms"></a>
‘Asisūnā’ti kho, bhikkhu, pañcannetaṃ kāmaguṇānaṃ adhivacanaṃ—
cakkhuviññeyyānaṃ rūpānaṃ iṭṭhānaṃ kantānaṃ manāpānaṃ piyarūpānaṃ
kāmūpasaṃhitānaṃ rajanīyānaṃ, sotaviññeyyānaṃ saddānaṃ … pe … ghānaviññeyyānaṃ
gandhānaṃ … pe … jivhāviññeyyānaṃ rasānaṃ … pe … kāyaviññeyyānaṃ phoṭṭhabbānaṃ
iṭṭhānaṃ kantānaṃ manāpānaṃ piyarūpānaṃ kāmūpasaṃhitānaṃ rajanīyānaṃ. Ukkhipa
asisūnaṃ, pajaha pañca kāmaguṇe; abhikkhaṇa, sumedha, satthaṃ ādāyāti
ayametassa attho. <span class="brnum">(13)</span></p>

<p><span class="parno">15</span>
<a id="p_9M_851" class="ms"></a>
‘Maṃsapesī’ti kho, bhikkhu, nandīrāgassetaṃ adhivacanaṃ. Ukkhipa maṃsapesiṃ,
pajaha nandīrāgaṃ; abhikkhaṇa, sumedha, satthaṃ ādāyāti ayametassa attho. <span class="brnum">(14)</span></p>

<p><span class="parno">16</span>
<a id="p_9M_852" class="ms"></a>
‘Nāgo’ti kho, bhikkhu, khīṇāsavassetaṃ bhikkhuno adhivacanaṃ. Tiṭṭhatu nāgo, mā
nāgaṃ ghaṭṭesi; namo karohi nāgassāti ayametassa attho"ti. <span class="brnum">(15)</span></p>

<p><span class="parno">17</span>
<a id="p_9M_853" class="ms"></a>
Idamavoca bhagavā. Attamano āyasmā kumārakassapo bhagavato bhāsitaṃ
abhinandīti.</p>
<p class="endsection">Vammikasuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn22.html"></a><a id="next-sutta" href="./mn24.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN23: Vammika Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
