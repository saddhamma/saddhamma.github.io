<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 31</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN31: Cūḷagosingasutta - The Shorter Discourse in Gosinga</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_1122" class="ms"></a>
<a class="msdiv" id="msdiv_325"></a>
<span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="nādike (bj, s1-3, pts1) | ñātike (mr)" id="note345">nātike</span> viharati giñjakāvasathe. <a class="wp" id="wp2"></a>Tena kho pana samayena
āyasmā ca anuruddho āyasmā ca nandiyo āyasmā ca <span class="var" title="kimbilo (bj, pts1, mr)" id="note347">kimilo</span> gosingasālavanadāye
viharanti. <a class="wp" id="wp3"></a>Atha kho bhagavā sāyanhasamayaṃ paṭisallānā vuṭṭhito yena
gosingasālavanadāyo tenupasankami. Addasā kho dāyapālo bhagavantaṃ dūratova
āgacchantaṃ. Disvāna bhagavantaṃ etadavoca: "mā, samaṇa, etaṃ dāyaṃ pāvisi.
Santettha tayo kulaputtā attakāmarūpā viharanti. Mā tesaṃ aphāsumakāsī"ti.</p>

<p><span class="parno">2</span><a class="wp" id="wp4"></a>
<a class="pts1" id="pts1.206"></a>
<a id="p_9M_1123" class="ms"></a>
Assosi kho āyasmā anuruddho dāyapālassa bhagavatā saddhiṃ mantayamānassa.
Sutvāna dāyapālaṃ etadavoca: "mā, āvuso dāyapāla, bhagavantaṃ vāresi. Satthā no
bhagavā anuppatto"ti. Atha kho āyasmā anuruddho yenāyasmā ca nandiyo āyasmā ca
kimilo tenupasankami; upasankamitvā āyasmantañca nandiyaṃ āyasmantañca kimilaṃ
etadavoca: "abhikkamathāyasmanto, abhikkamathāyasmanto, satthā no bhagavā
anuppatto"ti. <a class="wp" id="wp5"></a>Atha kho āyasmā ca anuruddho āyasmā ca nandiyo āyasmā ca kimilo
bhagavantaṃ paccuggantvā—eko bhagavato pattacīvaraṃ paṭiggahesi, eko āsanaṃ
paññapesi, eko pādodakaṃ upaṭṭhāpesi. Nisīdi bhagavā paññatte āsane. Nisajja
kho bhagavā pāde pakkhālesi. Tepi kho āyasmanto bhagavantaṃ abhivādetvā
ekamantaṃ nisīdiṃsu. Ekamantaṃ nisinnaṃ kho āyasmantaṃ anuruddhaṃ bhagavā
etadavoca: </p>

<p><span class="parno">3</span>
<a id="p_9M_1124" class="ms"></a>
<a class="msdiv" id="msdiv_326"></a>
"Kacci vo, anuruddhā, khamanīyaṃ, kacci yāpanīyaṃ, kacci piṇḍakena na
kilamathā"ti? "Khamanīyaṃ, bhagavā, yāpanīyaṃ, bhagavā; na ca mayaṃ, bhante,
piṇḍakena kilamāmā"ti. <a class="wp" id="wp6"></a>"Kacci pana vo, anuruddhā, samaggā sammodamānā
avivadamānā khīrodakībhūtā aññamaññaṃ piyacakkhūhi sampassantā viharathā"ti?
"Taggha mayaṃ, bhante, samaggā sammodamānā avivadamānā khīrodakībhūtā
aññamaññaṃ piyacakkhūhi sampassantā viharāmā"ti. "Yathā kathaṃ pana tumhe,
anuruddhā, samaggā sammodamānā avivadamānā khīrodakībhūtā aññamaññaṃ
piyacakkhūhi sampassantā viharathā"ti? <a class="wp" id="wp7"></a>"Idha mayhaṃ, bhante, evaṃ hoti: ‘lābhā
vata me, suladdhaṃ vata me, yohaṃ evarūpehi sabrahmacārīhi saddhiṃ viharāmī’ti.
Tassa mayhaṃ, bhante, imesu āyasmantesu mettaṃ kāyakammaṃ paccupaṭṭhitaṃ āvi
ceva raho ca; mettaṃ vacīkammaṃ paccupaṭṭhitaṃ āvi ceva raho ca; mettaṃ
manokammaṃ paccupaṭṭhitaṃ āvi ceva raho ca. Tassa mayhaṃ, bhante, evaṃ hoti:
‘yannūnāhaṃ sakaṃ cittaṃ nikkhipitvā imesaṃyeva āyasmantānaṃ cittassa vasena
vatteyyan’ti. So kho ahaṃ, bhante, sakaṃ cittaṃ nikkhipitvā imesaṃyeva
āyasmantānaṃ cittassa vasena vattāmi. Nānā hi kho no, bhante, kāyā ekañca pana
maññe cittan"ti.</p>
<hr>

<p><span class="parno">4</span>
<a class="pts1" id="pts1.207"></a>
<a id="p_9M_1125" class="ms"></a>
Āyasmāpi kho nandiyo … pe … āyasmāpi kho kimilo bhagavantaṃ etadavoca:
"mayhampi, bhante, evaṃ hoti: ‘lābhā vata me, suladdhaṃ vata me, yohaṃ
evarūpehi sabrahmacārīhi saddhiṃ viharāmī’ti. Tassa mayhaṃ, bhante, imesu
āyasmantesu mettaṃ kāyakammaṃ paccupaṭṭhitaṃ āvi ceva raho ca, mettaṃ
vacīkammaṃ paccupaṭṭhitaṃ āvi ceva raho ca, mettaṃ manokammaṃ paccupaṭṭhitaṃ
āvi ceva raho ca. Tassa mayhaṃ, bhante, evaṃ hoti: ‘yannūnāhaṃ sakaṃ cittaṃ
nikkhipitvā imesaṃyeva āyasmantānaṃ cittassa vasena vatteyyan’ti. So kho ahaṃ,
bhante, sakaṃ cittaṃ nikkhipitvā imesaṃyeva āyasmantānaṃ cittassa vasena
vattāmi. Nānā hi kho no, bhante, kāyā ekañca pana maññe cittan"ti.</p>

<p><span class="parno">5</span>
<a id="p_9M_1126" class="ms"></a>
"Evaṃ kho mayaṃ, bhante, samaggā sammodamānā avivadamānā khīrodakībhūtā
aññamaññaṃ piyacakkhūhi sampassantā viharāmā"ti.</p>
<hr>

<p><span class="parno">6</span><a class="wp" id="wp8"></a>
<a id="p_9M_1127" class="ms"></a>
<a class="msdiv" id="msdiv_327"></a>
"Sādhu sādhu, anuruddhā. Kacci pana vo, anuruddhā, appamattā ātāpino pahitattā
viharathā"ti? "Taggha mayaṃ, bhante, appamattā ātāpino pahitattā viharāmā"ti.
"Yathā kathaṃ pana tumhe, anuruddhā, appamattā ātāpino pahitattā viharathā"ti?
<a class="wp" id="wp9"></a>"Idha, bhante, amhākaṃ yo paṭhamaṃ gāmato piṇḍāya paṭikkamati so āsanāni
paññapeti, pānīyaṃ paribhojanīyaṃ upaṭṭhāpeti, avakkārapātiṃ upaṭṭhāpeti. Yo
pacchā gāmato piṇḍāya paṭikkamati, sace hoti bhuttāvaseso sace ākankhati
bhuñjati, no ce ākankhati appaharite vā chaḍḍeti, appāṇake vā udake opilāpeti.
So āsanāni paṭisāmeti, pānīyaṃ paribhojanīyaṃ paṭisāmeti, avakkārapātiṃ
paṭisāmeti, bhattaggaṃ sammajjati. Yo passati pānīyaghaṭaṃ vā
paribhojanīyaghaṭaṃ vā vaccaghaṭaṃ vā rittaṃ tucchaṃ so upaṭṭhāpeti. Sacassa
hoti avisayhaṃ, hatthavikārena dutiyaṃ āmantetvā hatthavilanghakena
upaṭṭhāpema, na tveva mayaṃ, bhante, tappaccayā vācaṃ bhindāma. Pañcāhikaṃ kho
pana mayaṃ, bhante, sabbarattikaṃ dhammiyā kathāya sannisīdāma. Evaṃ kho mayaṃ,
bhante, appamattā ātāpino pahitattā viharāmā"ti.</p>
<hr>

<p><span class="parno">7</span><a class="wp" id="wp10"></a>
<a id="p_9M_1128" class="ms"></a>
<a class="msdiv" id="msdiv_328"></a>
"Sādhu sādhu, anuruddhā. Atthi pana vo, anuruddhā, evaṃ appamattānaṃ ātāpīnaṃ
pahitattānaṃ viharantānaṃ uttari manussadhammā alamariyañāṇadassanaviseso
adhigato phāsuvihāro"ti? "Kiñhi no siyā, bhante. Idha mayaṃ, bhante, yāvadeva
ākankhāma vivicceva kāmehi vivicca akusalehi dhammehi savitakkaṃ savicāraṃ
vivekajaṃ pītisukhaṃ paṭhamaṃ jhānaṃ upasampajja viharāma. Ayaṃ kho no, bhante,
amhākaṃ appamattānaṃ ātāpīnaṃ pahitattānaṃ viharantānaṃ uttari manussadhammā
alamariyañāṇadassanaviseso adhigato phāsuvihāro"ti.</p>
<hr>

<p><span class="parno">8</span><a class="wp" id="wp11-13"></a>
<a class="pts1" id="pts1.208"></a>
<a id="p_9M_1129" class="ms"></a>
"Sādhu sādhu, anuruddhā. Etassa pana vo, anuruddhā, vihārassa samatikkamāya
etassa vihārassa paṭippassaddhiyā atthañño uttari manussadhammā
alamariyañāṇadassanaviseso adhigato phāsuvihāro"ti? "Kiñhi no siyā,
bhante. Idha mayaṃ, bhante, yāvadeva ākankhāma vitakkavicārānaṃ vūpasamā
ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ
pītisukhaṃ dutiyaṃ jhānaṃ upasampajja viharāma. Etassa, bhante, vihārassa
samatikkamāya etassa vihārassa paṭippassaddhiyā ayamañño uttari manussadhammā
alamariyañāṇadassanaviseso adhigato phāsuvihāro"ti.</p>
<hr>

<p><span class="parno">9</span><a class="wp" id="wp14"></a>
<a id="p_9M_1130" class="ms"></a>
"Sādhu sādhu, anuruddhā. Etassa pana vo, anuruddhā, vihārassa samatikkamāya
etassa vihārassa paṭippassaddhiyā atthañño uttari manussadhammā
alamariyañāṇadassanaviseso adhigato phāsuvihāro"ti? "Kiñhi no siyā,
bhante. Idha mayaṃ, bhante, yāvadeva ākankhāma pītiyā ca virāgā upekkhakā ca
viharāma, satā ca sampajānā, sukhañca kāyena paṭisaṃvedema, yaṃ taṃ ariyā
ācikkhanti: ‘upekkhako satimā sukhavihārī’ti tatiyaṃ jhānaṃ upasampajja
viharāma. Etassa, bhante, vihārassa samatikkamāya etassa vihārassa
paṭippassaddhiyā ayamañño uttari manussadhammā alamariyañāṇadassanaviseso
adhigato phāsuvihāro"ti.</p>
<hr>

<p><span class="parno">10</span><a class="wp" id="wp15"></a>
<a id="p_9M_1131" class="ms"></a>
"Sādhu sādhu, anuruddhā. Etassa pana vo, anuruddhā, vihārassa samatikkamāya
etassa vihārassa paṭippassaddhiyā atthañño uttari manussadhammā
alamariyañāṇadassanaviseso adhigato phāsuvihāro"ti? "Kiñhi no siyā,
bhante. Idha mayaṃ, bhante, yāvadeva ākankhāma sukhassa ca pahānā dukkhassa ca
pahānā, pubbeva somanassadomanassānaṃ atthangamā, adukkhamasukhaṃ
upekkhāsatipārisuddhiṃ catutthaṃ jhānaṃ upasampajja viharāma. Etassa, bhante,
vihārassa samatikkamāya etassa vihārassa paṭippassaddhiyā ayamañño uttari
manussadhammā alamariyañāṇadassanaviseso adhigato phāsuvihāro"ti.</p>

<p><span class="parno">11</span><a class="wp" id="wp16"></a>
<a class="pts1" id="pts1.209"></a>
<a id="p_9M_1132" class="ms"></a>
"Sādhu sādhu, anuruddhā. Etassa pana vo, anuruddhā, vihārassa samatikkamāya
etassa vihārassa paṭippassaddhiyā atthañño uttari manussadhammā
alamariyañāṇadassanaviseso adhigato phāsuvihāro"ti? "Kiñhi no siyā,
bhante. Idha mayaṃ, bhante, yāvadeva ākankhāma sabbaso rūpasaññānaṃ samatikkamā
paṭighasaññānaṃ atthangamā nānattasaññānaṃ amanasikārā ‘ananto ākāso’ti
ākāsānañcāyatanaṃ upasampajja viharāma. Etassa, bhante, vihārassa samatikkamāya
etassa vihārassa paṭippassaddhiyā ayamañño uttari manussadhammā
alamariyañāṇadassanaviseso adhigato phāsuvihāro"ti.</p>

<p><span class="parno">12</span><a class="wp" id="wp17"></a>
<a id="p_9M_1133" class="ms"></a>
"Sādhu sādhu, anuruddhā. Etassa pana vo, anuruddhā, vihārassa samatikkamāya
etassa vihārassa paṭippassaddhiyā atthañño uttari manussadhammā
alamariyañāṇadassanaviseso adhigato phāsuvihāro"ti? "Kiñhi no siyā,
bhante. Idha mayaṃ, bhante, yāvadeva ākankhāma sabbaso ākāsānañcāyatanaṃ
samatikkamma ‘anantaṃ viññāṇan’ti viññāṇañcāyatanaṃ upasampajja viharāma … pe  …
sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ
upasampajja viharāma … pe … sabbaso ākiñcaññāyatanaṃ samatikkamma
nevasaññānāsaññāyatanaṃ upasampajja viharāma. Etassa, bhante, vihārassa
samatikkamāya etassa vihārassa paṭippassaddhiyā ayamañño uttari manussadhammā
alamariyañāṇadassanaviseso adhigato phāsuvihāro"ti.</p>
<hr>

<p><span class="parno">13</span><a class="wp" id="wp18"></a>
<a id="p_9M_1134" class="ms"></a>
<a class="msdiv" id="msdiv_329"></a>
"Sādhu sādhu, anuruddhā. Etassa pana vo, anuruddhā, vihārassa samatikkamāya
etassa vihārassa paṭippassaddhiyā atthañño uttari manussadhammā
alamariyañāṇadassanaviseso adhigato phāsuvihāro"ti? "Kiñhi no siyā,
bhante. Idha mayaṃ, bhante, yāvadeva ākankhāma sabbaso nevasaññānāsaññāyatanaṃ
samatikkamma saññāvedayitanirodhaṃ upasampajja viharāma, paññāya ca no disvā
āsavā parikkhīṇā. Etassa, bhante, vihārassa samatikkamāya etassa vihārassa
paṭippassaddhiyā ayamañño uttari manussadhammā alamariyañāṇadassanaviseso
adhigato phāsuvihāro. Imamhā ca mayaṃ, bhante, phāsuvihārā aññaṃ phāsuvihāraṃ
uttaritaraṃ vā paṇītataraṃ vā na samanupassāmā"ti. "Sādhu sādhu, anuruddhā.
Imamhā phāsuvihārā uttaritaro vā paṇītataro vā phāsuvihāro natthī"ti.</p>
<hr>

<p><span class="parno">14</span><a class="wp" id="wp19"></a>
<a class="pts1" id="pts1.210"></a>
<a id="p_9M_1135" class="ms"></a>
<a class="msdiv" id="msdiv_330"></a>
Atha kho bhagavā āyasmantañca anuruddhaṃ āyasmantañca nandiyaṃ āyasmantañca
kimilaṃ dhammiyā kathāya sandassetvā samādapetvā samuttejetvā sampahaṃsetvā
uṭṭhāyāsanā pakkāmi. <a class="wp" id="wp20"></a>Atha kho āyasmā ca anuruddho āyasmā ca nandiyo āyasmā ca
kimilo bhagavantaṃ <span class="var" title="anusaṃsāvetvā (bj) | anusāvetvā (ṭīkā)" id="note348">anusaṃyāyitvā</span> tato paṭinivattitvā āyasmā ca nandiyo āyasmā
ca kimilo āyasmantaṃ anuruddhaṃ etadavocuṃ: "kiṃ nu kho mayaṃ āyasmato
anuruddhassa evamārocimha: ‘imāsañca imāsañca vihārasamāpattīnaṃ mayaṃ
lābhino’ti, yaṃ no āyasmā anuruddho bhagavato sammukhā yāva āsavānaṃ khayā
pakāsetī"ti? "Na kho me āyasmanto evamārocesuṃ: ‘imāsañca imāsañca
vihārasamāpattīnaṃ mayaṃ lābhino’ti, api ca me āyasmantānaṃ cetasā ceto paricca
vidito: ‘imāsañca imāsañca vihārasamāpattīnaṃ ime āyasmanto lābhino’ti.
Devatāpi me etamatthaṃ ārocesuṃ: ‘imāsañca imāsañca vihārasamāpattīnaṃ ime
āyasmanto lābhino’ti. Tamenaṃ bhagavatā pañhābhipuṭṭhena byākatan"ti.</p>

<p><span class="parno">15</span><a class="wp" id="wp21"></a>
<a id="p_9M_1136" class="ms"></a>
<a class="msdiv" id="msdiv_331"></a>
Atha kho dīgho parajano yakkho yena bhagavā tenupasankami; upasankamitvā
bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho dīgho parajano
yakkho bhagavantaṃ etadavoca: "lābhā vata, bhante, vajjīnaṃ, suladdhalābhā
vajjipajāya, yattha tathāgato viharati arahaṃ sammāsambuddho, ime ca tayo
kulaputtā—āyasmā ca anuruddho, āyasmā ca nandiyo, āyasmā ca kimilo"ti.
Dīghassa parajanassa yakkhassa saddaṃ sutvā bhummā devā saddamanussāvesuṃ:
"lābhā vata, bho, vajjīnaṃ, suladdhalābhā vajjipajāya, yattha tathāgato
viharati arahaṃ sammāsambuddho, ime ca tayo kulaputtā—āyasmā ca anuruddho,
āyasmā ca nandiyo, āyasmā ca kimilo"ti. Bhummānaṃ devānaṃ saddaṃ sutvā
cātumahārājikā devā … pe … tāvatiṃsā devā … pe … yāmā devā … pe … tusitā devā  …
pe … nimmānaratī devā … pe … paranimmitavasavattī devā … pe … brahmakāyikā devā
saddamanussāvesuṃ: "lābhā vata, bho, vajjīnaṃ, suladdhalābhā vajjipajāya,
yattha tathāgato viharati arahaṃ sammāsambuddho, ime ca tayo kulaputtā—āyasmā
ca anuruddho, āyasmā ca nandiyo, āyasmā ca kimilo"ti. Itiha te āyasmanto tena
khaṇena<q class="open" id="note349" title=" etthantare pāṭho sī , syā1-3, pā1 potthakesu"> tena layena</q> tena muhuttena yāva brahmalokā <span class="var" title="saṃviditā (mr)" id="note351">viditā</span> ahesuṃ.</p>

<p><span class="parno">16</span><a class="wp" id="wp22"></a>
<a class="pts1" id="pts1.211"></a>
<a id="p_9M_1137" class="ms"></a>
"Evametaṃ, dīgha, evametaṃ, dīgha. Yasmāpi, dīgha, kulā ete tayo kulaputtā
agārasmā anagāriyaṃ pabbajitā, tañcepi kulaṃ ete tayo kulaputte pasannacittaṃ
anussareyya, tassapāssa kulassa dīgharattaṃ hitāya sukhāya. Yasmāpi, dīgha,
kulaparivaṭṭā ete tayo kulaputtā agārasmā anagāriyaṃ pabbajitā, so cepi
kulaparivaṭṭo ete tayo kulaputte pasannacitto anussareyya, tassapāssa
kulaparivaṭṭassa dīgharattaṃ hitāya sukhāya. Yasmāpi, dīgha, gāmā ete tayo
kulaputtā agārasmā anagāriyaṃ pabbajitā, so cepi gāmo ete tayo kulaputte
pasannacitto anussareyya, tassapāssa gāmassa dīgharattaṃ hitāya sukhāya.
Yasmāpi, dīgha, nigamā ete tayo kulaputtā agārasmā anagāriyaṃ pabbajitā, so
cepi nigamo ete tayo kulaputte pasannacitto anussareyya, tassapāssa nigamassa
dīgharattaṃ hitāya sukhāya. Yasmāpi, dīgha, nagarā ete tayo kulaputtā agārasmā
anagāriyaṃ pabbajitā, tañcepi nagaraṃ ete tayo kulaputte pasannacittaṃ
anussareyya, tassapāssa nagarassa dīgharattaṃ hitāya sukhāya. Yasmāpi, dīgha,
janapadā ete tayo kulaputtā agārasmā anagāriyaṃ pabbajitā, so cepi janapado ete
tayo kulaputte pasannacitto anussareyya, tassapāssa janapadassa dīgharattaṃ
hitāya sukhāya. Sabbe cepi, dīgha, khattiyā ete tayo kulaputte pasannacittā
anussareyyuṃ, sabbesānampāssa khattiyānaṃ dīgharattaṃ hitāya sukhāya. Sabbe
cepi, dīgha, brāhmaṇā … pe … sabbe cepi, dīgha, vessā … pe … sabbe cepi, dīgha,
suddā ete tayo kulaputte pasannacittā anussareyyuṃ, sabbesānampāssa suddānaṃ
dīgharattaṃ hitāya sukhāya. Sadevako cepi, dīgha, loko samārako sabrahmako
sassamaṇabrāhmaṇī pajā sadevamanussā ete tayo kulaputte pasannacittā
anussareyya, sadevakassapāssa lokassa samārakassa sabrahmakassa
sassamaṇabrāhmaṇiyā pajāya sadevamanussāya dīgharattaṃ hitāya sukhāya. Passa,
dīgha, yāva ete tayo kulaputtā bahujanahitāya paṭipannā bahujanasukhāya
lokānukampāya, atthāya hitāya sukhāya devamanussānan"ti.</p>

<p><span class="parno">17</span>
<a id="p_9M_1138" class="ms"></a>
Idamavoca bhagavā. Attamano dīgho parajano yakkho bhagavato bhāsitaṃ
abhinandīti.</p>
<p class="endsection">Cūḷagosingasuttaṃ niṭṭhitaṃ paṭhamaṃ.</p>
</div>
</section>
<div id="nextprev"><a id="previous-sutta" href="./mn30.html"></a><a id="next-sutta" href="./mn32.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN31: Cūḷagosingasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
