<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 24</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN24: Rathavinīta Sutta - The Relay Chariots</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_855" class="ms"></a>
<a class="msdiv" id="msdiv_252"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. <a class="wp" id="wp2"></a>Atha kho
sambahulā jātibhūmakā bhikkhū jātibhūmiyaṃ vassaṃvuṭṭhā yena bhagavā
tenupasankamiṃsu; upasankamitvā bhagavantaṃ abhivādetvā ekamantaṃ nisīdiṃsu.
Ekamantaṃ nisinne kho te bhikkhū bhagavā etadavoca: </p>

<p><span class="parno">2</span>
<a class="pts1" id="pts1.146"></a>
<a id="p_9M_856" class="ms"></a>
"Ko nu kho, bhikkhave, jātibhūmiyaṃ jātibhūmakānaṃ bhikkhūnaṃ sabrahmacārīnaṃ
evaṃ sambhāvito: ‘attanā ca appiccho appicchakathañca bhikkhūnaṃ kattā, attanā
ca santuṭṭho santuṭṭhikathañca bhikkhūnaṃ kattā, attanā ca pavivitto
pavivekakathañca bhikkhūnaṃ kattā, attanā ca asaṃsaṭṭho asaṃsaggakathañca
bhikkhūnaṃ kattā, attanā ca āraddhavīriyo vīriyārambhakathañca bhikkhūnaṃ
kattā, attanā ca sīlasampanno sīlasampadākathañca bhikkhūnaṃ kattā, attanā ca
samādhisampanno samādhisampadākathañca bhikkhūnaṃ kattā, attanā ca
paññāsampanno paññāsampadākathañca bhikkhūnaṃ kattā, attanā ca vimuttisampanno
vimuttisampadākathañca bhikkhūnaṃ kattā, attanā ca vimuttiñāṇadassanasampanno vimuttiñāṇadassanasampadākathañca bhikkhūnaṃ kattā, ovādako viññāpako sandassako samādapako samuttejako sampahaṃsako sabrahmacārīnan’"ti? "Puṇṇo nāma, bhante, āyasmā mantāṇiputto jātibhūmiyaṃ jātibhūmakānaṃ bhikkhūnaṃ sabrahmacārīnaṃ evaṃ sambhāvito: ‘attanā ca appiccho appicchakathañca bhikkhūnaṃ kattā, attanā ca santuṭṭho … pe … ovādako viññāpako sandassako samādapako samuttejako sampahaṃsako sabrahmacārīnan’"ti.</p>

<p><span class="parno">3</span><a class="wp" id="wp3"></a>
<a id="p_9M_857" class="ms"></a>
<a class="msdiv" id="msdiv_253"></a>
Tena kho pana samayena āyasmā sāriputto bhagavato avidūre nisinno hoti. Atha
kho āyasmato sāriputtassa etadahosi: "lābhā āyasmato puṇṇassa mantāṇiputtassa,
suladdhalābhā āyasmato puṇṇassa mantāṇiputtassa, yassa viññū sabrahmacārī
satthu sammukhā anumassa anumassa vaṇṇaṃ bhāsanti, tañca satthā abbhanumodati.
Appeva nāma mayampi kadāci karahaci āyasmatā puṇṇena mantāṇiputtena saddhiṃ
<span class="var" title="samāgamaṃ gaccheyyāma (s1-3) | samāgamaṃ gaccheyya (mr)" id="note266">samāgaccheyyāma</span>, appeva nāma siyā kocideva kathāsallāpo"ti.</p>

<p><span class="parno">4</span><a class="wp" id="wp4"></a>
<a id="p_9M_858" class="ms"></a>
<a class="msdiv" id="msdiv_254"></a>
Atha kho bhagavā rājagahe yathābhirantaṃ viharitvā yena sāvatthi tena cārikaṃ
pakkāmi. Anupubbena cārikaṃ caramāno yena sāvatthi tadavasari. Tatra sudaṃ
bhagavā sāvatthiyaṃ viharati jetavane anāthapiṇḍikassa ārāme. Assosi kho āyasmā
puṇṇo mantāṇiputto: "bhagavā kira sāvatthiṃ anuppatto; sāvatthiyaṃ viharati
jetavane anāthapiṇḍikassa ārāme"ti.</p>

<p><span class="parno">5</span><a class="wp" id="wp5"></a>
<a id="p_9M_859" class="ms"></a>
<a class="msdiv" id="msdiv_255"></a>
Atha kho āyasmā puṇṇo mantāṇiputto senāsanaṃ saṃsāmetvā pattacīvaramādāya yena
sāvatthi tena cārikaṃ pakkāmi. Anupubbena cārikaṃ caramāno yena sāvatthi
jetavanaṃ anāthapiṇḍikassa ārāmo yena bhagavā tenupasankami; upasankamitvā
bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ
puṇṇaṃ mantāṇiputtaṃ bhagavā dhammiyā kathāya sandassesi samādapesi samuttejesi
sampahaṃsesi. Atha kho āyasmā puṇṇo mantāṇiputto bhagavatā dhammiyā kathāya
sandassito samādapito samuttejito sampahaṃsito bhagavato bhāsitaṃ abhinanditvā
anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena
andhavanaṃ tenupasankami divāvihārāya.</p>

<p><span class="parno">6</span><a class="wp" id="wp6"></a>
<a class="pts1" id="pts1.147"></a>
<a id="p_9M_860" class="ms"></a>
<a class="msdiv" id="msdiv_256"></a>
Atha kho aññataro bhikkhu yenāyasmā sāriputto tenupasankami; upasankamitvā
āyasmantaṃ sāriputtaṃ etadavoca: "yassa kho tvaṃ, āvuso sāriputta, puṇṇassa
nāma bhikkhuno mantāṇiputtassa abhiṇhaṃ kittayamāno ahosi, so bhagavatā
dhammiyā kathāya sandassito samādapito samuttejito sampahaṃsito bhagavato
bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā
padakkhiṇaṃ katvā yena andhavanaṃ tena pakkanto divāvihārāyā"ti.</p>

<p><span class="parno">7</span><a class="wp" id="wp7"></a>
<a id="p_9M_861" class="ms"></a>
Atha kho āyasmā sāriputto taramānarūpo nisīdanaṃ ādāya āyasmantaṃ puṇṇaṃ
mantāṇiputtaṃ piṭṭhito piṭṭhito anubandhi sīsānulokī. Atha kho āyasmā puṇṇo
mantāṇiputto andhavanaṃ ajjhogāhetvā aññatarasmiṃ rukkhamūle divāvihāraṃ
nisīdi. Āyasmāpi kho sāriputto andhavanaṃ ajjhogāhetvā aññatarasmiṃ rukkhamūle
divāvihāraṃ nisīdi.</p>

<p><span class="parno">8</span><a class="wp" id="wp8"></a>
<a id="p_9M_862" class="ms"></a>
Atha kho āyasmā sāriputto sāyanhasamayaṃ paṭisallānā vuṭṭhito yenāyasmā puṇṇo
mantāṇiputto tenupasankami; upasankamitvā āyasmatā puṇṇena mantāṇiputtena
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho āyasmā sāriputto āyasmantaṃ puṇṇaṃ mantāṇiputtaṃ
etadavoca: </p>
<hr>

<p><span class="parno">9</span><a class="wp" id="wp9"></a>
<a id="p_9M_863" class="ms"></a>
<a class="msdiv" id="msdiv_257"></a>
"Bhagavati no, āvuso, brahmacariyaṃ vussatī"ti?</p>

<p><span class="parno">10</span>
<a id="p_9M_864" class="ms"></a>
"Evamāvuso"ti.</p>
<hr>

<p><span class="parno">11</span>
<a id="p_9M_865" class="ms"></a>
"Kiṃ nu kho, āvuso, sīlavisuddhatthaṃ bhagavati brahmacariyaṃ vussatī"ti?</p>

<p><span class="parno">12</span>
<a id="p_9M_866" class="ms"></a>
"No hidaṃ, āvuso".</p>

<p><span class="parno">13</span>
<a id="p_9M_867" class="ms"></a>
"Kiṃ panāvuso, cittavisuddhatthaṃ bhagavati brahmacariyaṃ vussatī"ti?</p>

<p><span class="parno">14</span>
<a id="p_9M_868" class="ms"></a>
"No hidaṃ, āvuso".</p>

<p><span class="parno">15</span>
<a id="p_9M_869" class="ms"></a>
"Kiṃ nu kho, āvuso, diṭṭhivisuddhatthaṃ bhagavati brahmacariyaṃ vussatī"ti?</p>
<hr>

<p><span class="parno">16</span>
<a id="p_9M_870" class="ms"></a>
"No hidaṃ, āvuso".</p>

<p><span class="parno">17</span>
<a id="p_9M_871" class="ms"></a>
"Kiṃ panāvuso, kankhāvitaraṇavisuddhatthaṃ bhagavati brahmacariyaṃ
vussatī"ti?</p>

<p><span class="parno">18</span>
<a id="p_9M_872" class="ms"></a>
"No hidaṃ, āvuso".</p>

<p><span class="parno">19</span>
<a id="p_9M_873" class="ms"></a>
"Kiṃ nu kho, āvuso, maggāmaggañāṇadassanavisuddhatthaṃ bhagavati
brahmacariyaṃ vussatī"ti?</p>
<hr>

<p><span class="parno">20</span>
<a id="p_9M_874" class="ms"></a>
"No hidaṃ, āvuso".</p>

<p><span class="parno">21</span>
<a id="p_9M_875" class="ms"></a>
"Kiṃ panāvuso, paṭipadāñāṇadassanavisuddhatthaṃ bhagavati brahmacariyaṃ
vussatī"ti?</p>

<p><span class="parno">22</span>
<a id="p_9M_876" class="ms"></a>
"No hidaṃ, āvuso".</p>

<p><span class="parno">23</span>
<a id="p_9M_877" class="ms"></a>
"Kiṃ nu kho, āvuso, ñāṇadassanavisuddhatthaṃ bhagavati brahmacariyaṃ
vussatī"ti?</p>

<p><span class="parno">24</span>
<a id="p_9M_878" class="ms"></a>
"No hidaṃ, āvuso".</p>
<hr>

<p><span class="parno">25</span><a class="wp" id="wp10"></a>
<a class="pts1" id="pts1.148"></a>
<a id="p_9M_879" class="ms"></a>
"‘Kiṃ nu kho, āvuso, sīlavisuddhatthaṃ bhagavati brahmacariyaṃ vussatī’ti iti
puṭṭho samāno ‘no hidaṃ, āvuso’ti vadesi. ‘Kiṃ panāvuso, cittavisuddhatthaṃ
bhagavati brahmacariyaṃ vussatī’ti iti puṭṭho samāno ‘no hidaṃ, āvuso’ti
vadesi. ‘Kiṃ nu kho, āvuso, diṭṭhivisuddhatthaṃ … pe … kankhāvitaraṇavisuddhatthaṃ … pe … maggāmaggañāṇadassanavisuddhatthaṃ … pe … paṭipadāñāṇadassanavisuddhatthaṃ … pe … kiṃ nu kho, āvuso, ñāṇadassanavisuddhatthaṃ bhagavati brahmacariyaṃ vussatī’ti iti puṭṭho samāno ‘no hidaṃ āvuso’ti vadesi. Kimatthaṃ carahāvuso, bhagavati brahmacariyaṃ vussatī"ti? "Anupādāparinibbānatthaṃ kho, āvuso, bhagavati brahmacariyaṃ vussatī"ti.</p>
<hr>

<p><span class="parno">26</span><a class="wp" id="wp11"></a>
<a id="p_9M_880" class="ms"></a>
"Kiṃ nu kho, āvuso, sīlavisuddhi anupādāparinibbānan"ti?</p>

<p><span class="parno">27</span>
<a id="p_9M_881" class="ms"></a>
"No hidaṃ, āvuso".</p>

<p><span class="parno">28</span>
<a id="p_9M_882" class="ms"></a>
"Kiṃ panāvuso, cittavisuddhi anupādāparinibbānan"ti?</p>
<hr>

<p><span class="parno">29</span>
<a id="p_9M_883" class="ms"></a>
"No hidaṃ, āvuso".</p>

<p><span class="parno">30</span>
<a id="p_9M_884" class="ms"></a>
"Kiṃ nu kho, āvuso, diṭṭhivisuddhi anupādāparinibbānan"ti?</p>

<p><span class="parno">31</span>
<a id="p_9M_885" class="ms"></a>
"No hidaṃ, āvuso".</p>

<p><span class="parno">32</span>
<a id="p_9M_886" class="ms"></a>
"Kiṃ panāvuso, kankhāvitaraṇavisuddhi anupādāparinibbānan"ti?</p>
<hr>

<p><span class="parno">33</span>
<a id="p_9M_887" class="ms"></a>
"No hidaṃ, āvuso".</p>

<p><span class="parno">34</span>
<a id="p_9M_888" class="ms"></a>
"Kiṃ nu kho, āvuso, maggāmaggañāṇadassanavisuddhi anupādāparinibbānan"ti?</p>

<p><span class="parno">35</span>
<a id="p_9M_889" class="ms"></a>
"No hidaṃ, āvuso".</p>

<p><span class="parno">36</span>
<a id="p_9M_890" class="ms"></a>
"Kiṃ panāvuso, paṭipadāñāṇadassanavisuddhi anupādāparinibbānan"ti?</p>
<hr>

<p><span class="parno">37</span>
<a id="p_9M_891" class="ms"></a>
"No hidaṃ, āvuso".</p>

<p><span class="parno">38</span>
<a id="p_9M_892" class="ms"></a>
"Kiṃ nu kho, āvuso, ñāṇadassanavisuddhi anupādāparinibbānan"ti?</p>

<p><span class="parno">39</span>
<a id="p_9M_893" class="ms"></a>
"No hidaṃ, āvuso".</p>

<p><span class="parno">40</span>
<a id="p_9M_894" class="ms"></a>
"Kiṃ panāvuso, aññatra imehi dhammehi anupādāparinibbānan"ti?</p>

<p><span class="parno">41</span>
<a id="p_9M_895" class="ms"></a>
"No hidaṃ, āvuso".</p>
<hr>

<p><span class="parno">42</span><a class="wp" id="wp12"></a>
<a id="p_9M_896" class="ms"></a>
"‘Kiṃ nu kho, āvuso, sīlavisuddhi anupādāparinibbānan’ti iti puṭṭho samāno ‘no
hidaṃ, āvuso’ti vadesi. ‘Kiṃ panāvuso, cittavisuddhi anupādāparinibbānan’ti iti
puṭṭho samāno ‘no hidaṃ, āvuso’ti vadesi. ‘Kiṃ nu kho, āvuso, diṭṭhivisuddhi
anupādāparinibbānan’ti … pe … kankhāvitaraṇavisuddhi … maggāmaggañāṇadassanavisuddhi … paṭipadāñāṇadassanavisuddhi … ‘kiṃ nu kho, āvuso, ñāṇadassanavisuddhi anupādāparinibbānan’ti iti puṭṭho samāno ‘no hidaṃ, āvuso’ti vadesi. ‘Kiṃ panāvuso, aññatra imehi dhammehi anupādāparinibbānan’ti iti puṭṭho samāno ‘no hidaṃ, āvuso’ti vadesi. Yathākathaṃ panāvuso, imassa bhāsitassa attho daṭṭhabbo"ti?</p>

<p><span class="parno">43</span><a class="wp" id="wp13"></a>
<a id="p_9M_897" class="ms"></a>
<a class="msdiv" id="msdiv_258"></a>
"Sīlavisuddhiñce, āvuso, bhagavā anupādāparinibbānaṃ <span class="var" title="paññāpessa (bj, s1-3, pts1)" id="note267">paññapeyya</span>, saupādānaṃyeva
samānaṃ anupādāparinibbānaṃ paññapeyya. Cittavisuddhiñce, āvuso, bhagavā
anupādāparinibbānaṃ paññapeyya, saupādānaṃyeva samānaṃ anupādāparinibbānaṃ
paññapeyya. Diṭṭhivisuddhiñce, āvuso, bhagavā anupādāparinibbānaṃ paññapeyya,
saupādānaṃyeva samānaṃ anupādāparinibbānaṃ paññapeyya. Kankhāvitaraṇavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Maggāmaggañāṇadassanavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Paṭipadāñāṇadassanavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Ñāṇadassanavisuddhiñce, āvuso, bhagavā anupādāparinibbānaṃ paññapeyya, saupādānaṃyeva samānaṃ anupādāparinibbānaṃ paññapeyya. Aññatra ce, āvuso, imehi dhammehi anupādāparinibbānaṃ abhavissa, puthujjano parinibbāyeyya. Puthujjano hi, āvuso, aññatra imehi dhammehi. <a class="wp" id="wp14"></a>Tena hāvuso, upamaṃ te karissāmi; upamāyapidhekacce viññū purisā bhāsitassa atthaṃ ājānanti.</p>

<p><span class="parno">44</span>
<a class="pts1" id="pts1.149"></a>
<a id="p_9M_898" class="ms"></a>
<a class="msdiv" id="msdiv_259"></a>
Seyyathāpi, āvuso, rañño pasenadissa kosalassa sāvatthiyaṃ paṭivasantassa
sākete kiñcideva accāyikaṃ karaṇīyaṃ uppajjeyya. Tassa antarā ca sāvatthiṃ
antarā ca sāketaṃ satta rathavinītāni upaṭṭhapeyyuṃ. Atha kho, āvuso, rājā
pasenadi kosalo sāvatthiyā nikkhamitvā antepuradvārā paṭhamaṃ rathavinītaṃ
abhiruheyya, paṭhamena rathavinītena dutiyaṃ rathavinītaṃ pāpuṇeyya, paṭhamaṃ
rathavinītaṃ vissajjeyya dutiyaṃ rathavinītaṃ abhiruheyya. Dutiyena
rathavinītena tatiyaṃ rathavinītaṃ pāpuṇeyya, dutiyaṃ rathavinītaṃ vissajjeyya,
tatiyaṃ rathavinītaṃ abhiruheyya. Tatiyena rathavinītena catutthaṃ rathavinītaṃ
pāpuṇeyya, tatiyaṃ rathavinītaṃ vissajjeyya, catutthaṃ rathavinītaṃ
abhiruheyya. Catutthena rathavinītena pañcamaṃ rathavinītaṃ pāpuṇeyya,
catutthaṃ rathavinītaṃ vissajjeyya, pañcamaṃ rathavinītaṃ abhiruheyya.
Pañcamena rathavinītena chaṭṭhaṃ rathavinītaṃ pāpuṇeyya, pañcamaṃ rathavinītaṃ
vissajjeyya, chaṭṭhaṃ rathavinītaṃ abhiruheyya. Chaṭṭhena rathavinītena
sattamaṃ rathavinītaṃ pāpuṇeyya, chaṭṭhaṃ rathavinītaṃ vissajjeyya, sattamaṃ
rathavinītaṃ abhiruheyya. Sattamena rathavinītena sāketaṃ anupāpuṇeyya
antepuradvāraṃ. Tamenaṃ antepuradvāragataṃ samānaṃ mittāmaccā ñātisālohitā evaṃ
puccheyyuṃ: ‘iminā tvaṃ, mahārāja, rathavinītena sāvatthiyā sāketaṃ anuppatto
antepuradvāran’ti? Kathaṃ byākaramāno nu kho, āvuso, rājā pasenadi kosalo sammā
byākaramāno byākareyyā"ti?</p>

<p><span class="parno">45</span>
<a id="p_9M_899" class="ms"></a>
"Evaṃ byākaramāno kho, āvuso, rājā pasenadi kosalo sammā byākaramāno
byākareyya: ‘idha me sāvatthiyaṃ paṭivasantassa sākete kiñcideva accāyikaṃ
karaṇīyaṃ <span class="var" title="uppajjati (mr)" id="note268">uppajji</span>. Tassa me antarā ca sāvatthiṃ antarā ca sāketaṃ satta
rathavinītāni upaṭṭhapesuṃ. Atha khvāhaṃ sāvatthiyā nikkhamitvā antepuradvārā
paṭhamaṃ rathavinītaṃ abhiruhiṃ. Paṭhamena rathavinītena dutiyaṃ rathavinītaṃ
pāpuṇiṃ, paṭhamaṃ rathavinītaṃ vissajjiṃ dutiyaṃ rathavinītaṃ abhiruhiṃ.
Dutiyena rathavinītena tatiyaṃ rathavinītaṃ pāpuṇiṃ, dutiyaṃ rathavinītaṃ
vissajjiṃ, tatiyaṃ rathavinītaṃ abhiruhiṃ. Tatiyena rathavinītena catutthaṃ
rathavinītaṃ pāpuṇiṃ, tatiyaṃ rathavinītaṃ vissajjiṃ, catutthaṃ rathavinītaṃ
abhiruhiṃ. Catutthena rathavinītena pañcamaṃ rathavinītaṃ pāpuṇiṃ, catutthaṃ
rathavinītaṃ vissajjiṃ, pañcamaṃ rathavinītaṃ abhiruhiṃ. Pañcamena
rathavinītena chaṭṭhaṃ rathavinītaṃ pāpuṇiṃ, pañcamaṃ rathavinītaṃ vissajjiṃ,
chaṭṭhaṃ rathavinītaṃ abhiruhiṃ. Chaṭṭhena rathavinītena sattamaṃ rathavinītaṃ
pāpuṇiṃ, chaṭṭhaṃ rathavinītaṃ vissajjiṃ, sattamaṃ rathavinītaṃ abhiruhiṃ.
Sattamena rathavinītena sāketaṃ anuppatto antepuradvāran’ti. Evaṃ byākaramāno
kho, āvuso, rājā pasenadi kosalo sammā byākaramāno byākareyyā"ti.</p>
<hr>

<p><span class="parno">46</span><a class="wp" id="wp15"></a>
<a class="pts1" id="pts1.150"></a>
<a id="p_9M_900" class="ms"></a>
"Evameva kho, āvuso, sīlavisuddhi yāvadeva cittavisuddhatthā, cittavisuddhi
yāvadeva diṭṭhivisuddhatthā, diṭṭhivisuddhi yāvadeva kankhāvitaraṇavisuddhatthā, kankhāvitaraṇavisuddhi yāvadeva maggāmaggañāṇadassanavisuddhatthā, maggāmaggañāṇadassanavisuddhi yāvadeva paṭipadāñāṇadassanavisuddhatthā, paṭipadāñāṇadassanavisuddhi yāvadeva ñāṇadassanavisuddhatthā, ñāṇadassanavisuddhi yāvadeva anupādāparinibbānatthā. Anupādāparinibbānatthaṃ kho, āvuso, bhagavati brahmacariyaṃ vussatī"ti.</p>

<p><span class="parno">47</span><a class="wp" id="wp16"></a>
<a id="p_9M_901" class="ms"></a>
<a class="msdiv" id="msdiv_260"></a>
Evaṃ vutte, āyasmā sāriputto āyasmantaṃ puṇṇaṃ mantāṇiputtaṃ etadavoca: "konāmo
āyasmā, kathañca panāyasmantaṃ sabrahmacārī jānantī"ti? "Puṇṇoti kho me, āvuso,
nāmaṃ; mantāṇiputtoti ca pana maṃ sabrahmacārī jānantī"ti. "Acchariyaṃ, āvuso,
abbhutaṃ, āvuso. Yathā taṃ sutavatā sāvakena sammadeva satthusāsanaṃ
ājānantena, evameva āyasmatā puṇṇena mantāṇiputtena gambhīrā gambhīrapañhā
anumassa anumassa byākatā. Lābhā sabrahmacārīnaṃ, suladdhalābhā
sabrahmacārīnaṃ, ye āyasmantaṃ puṇṇaṃ mantāṇiputtaṃ labhanti dassanāya,
labhanti payirūpāsanāya. <span class="var" title="velaṇḍukena (s1-3) | celaṇḍakena (mr) | celaṇḍupekena (?)" id="note269">Celaṇḍukena</span> cepi sabrahmacārī āyasmantaṃ puṇṇaṃ
mantāṇiputtaṃ muddhanā pariharantā labheyyuṃ dassanāya, labheyyuṃ
payirūpāsanāya, tesampi lābhā tesampi suladdhaṃ, amhākampi lābhā amhākampi
suladdhaṃ, ye mayaṃ āyasmantaṃ puṇṇaṃ mantāṇiputtaṃ labhāma dassanāya, labhāma
payirūpāsanāyā"ti.</p>

<p><span class="parno">48</span><a class="wp" id="wp17"></a>
<a class="pts1" id="pts1.151"></a>
<a id="p_9M_902" class="ms"></a>
Evaṃ vutte, āyasmā puṇṇo mantāṇiputto āyasmantaṃ sāriputtaṃ etadavoca: "ko nāmo
āyasmā, kathañca panāyasmantaṃ sabrahmacārī jānantī"ti? "Upatissoti kho me,
āvuso, nāmaṃ; sāriputtoti ca pana maṃ sabrahmacārī jānantī"ti. "Satthukappena
vata kira, <span class="var" title="kho (mr)" id="note270">bho</span>, sāvakena saddhiṃ mantayamānā na jānimha: ‘āyasmā sāriputto’ti.
Sace hi mayaṃ jāneyyāma ‘āyasmā sāriputto’ti, ettakampi no <span class="var" title="nappaṭibheyya (?)" id="note271">nappaṭibhāseyya</span>.
Acchariyaṃ, āvuso, abbhutaṃ, āvuso. Yathā taṃ sutavatā sāvakena sammadeva
satthusāsanaṃ ājānantena, evameva āyasmatā sāriputtena gambhīrā gambhīrapañhā
anumassa anumassa pucchitā. Lābhā sabrahmacārīnaṃ suladdhalābhā
sabrahmacārīnaṃ, ye āyasmantaṃ sāriputtaṃ labhanti dassanāya, labhanti
payirūpāsanāya. Celaṇḍukena cepi sabrahmacārī āyasmantaṃ sāriputtaṃ muddhanā
pariharantā labheyyuṃ dassanāya, labheyyuṃ payirūpāsanāya, tesampi lābhā
tesampi suladdhaṃ, amhākampi lābhā amhākampi suladdhaṃ, ye mayaṃ āyasmantaṃ
sāriputtaṃ labhāma dassanāya, labhāma payirūpāsanāyā"ti.</p>
<hr>

<p><span class="parno">49</span>
<a id="p_9M_903" class="ms"></a>
Itiha te ubhopi mahānāgā aññamaññassa subhāsitaṃ samanumodiṃsūti.</p>
<p class="endsection">Rathavinītasuttaṃ niṭṭhitaṃ catutthaṃ.</p>
</div>
</section>
<div id="nextprev"><a id="previous-sutta" href="./mn23.html"></a><a id="next-sutta" href="./mn25.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN24: Rathavinīta Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
