<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 8</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN8: Sallekha Sutta - Effacement</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_192" class="ms"></a>
<a class="msdiv" id="msdiv_81"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.<a class="wp" id="wp2"></a>
Atha kho āyasmā mahācundo sāyanhasamayaṃ paṭisallānā vuṭṭhito yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā mahācundo bhagavantaṃ etadavoca: <a class="wp" id="wp3"></a>"yā imā, bhante,
anekavihitā diṭṭhiyo loke uppajjanti—attavādapaṭisaṃyuttā vā
lokavādapaṭisaṃyuttā vā—ādimeva nu kho, bhante, bhikkhuno manasikaroto
evametāsaṃ diṭṭhīnaṃ pahānaṃ hoti, evametāsaṃ diṭṭhīnaṃ paṭinissaggo hotī"ti?</p>

<p><span class="parno">2</span>
<a id="p_9M_193" class="ms"></a>
<a class="msdiv" id="msdiv_82"></a>
"Yā imā, cunda, anekavihitā diṭṭhiyo loke uppajjanti—attavādapaṭisaṃyuttā vā
lokavādapaṭisaṃyuttā vā—yattha cetā diṭṭhiyo uppajjanti yattha ca anusenti
yattha ca samudācaranti taṃ ‘netaṃ mama, nesohamasmi, na me so attā’ti – 
evametaṃ yathābhūtaṃ sammappaññā passato evametāsaṃ diṭṭhīnaṃ pahānaṃ hoti,
evametāsaṃ diṭṭhīnaṃ paṭinissaggo hoti.</p>
<hr>

<p><span class="parno">3</span><a class="wp" id="wp4"></a>
<a class="pts1" id="pts1.41"></a>
<a id="p_9M_194" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu vivicceva kāmehi
vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ
jhānaṃ upasampajja vihareyya. Tassa evamassa: ‘sallekhena viharāmī’ti. Na kho
panete, cunda, ariyassa vinaye sallekhā vuccanti. Diṭṭhadhammasukhavihārā ete
ariyassa vinaye vuccanti.</p>

<p><span class="parno">4</span><a class="wp" id="wp5"></a>
<a id="p_9M_195" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu vitakkavicārānaṃ
vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ
samādhijaṃ pītisukhaṃ dutiyaṃ jhānaṃ upasampajja vihareyya. Tassa evamassa:
‘sallekhena viharāmī’ti. Na kho panete, cunda, ariyassa vinaye sallekhā
vuccanti. Diṭṭhadhammasukhavihārā ete ariyassa vinaye vuccanti.</p>

<p><span class="parno">5</span><a class="wp" id="wp6"></a>
<a id="p_9M_196" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu pītiyā ca virāgā
upekkhako ca vihareyya, sato ca sampajāno sukhañca kāyena paṭisaṃvedeyya, yaṃ
taṃ ariyā ācikkhanti: ‘upekkhako satimā sukhavihārī’ti tatiyaṃ jhānaṃ
upasampajja vihareyya. Tassa evamassa: ‘sallekhena viharāmī’ti. Na kho panete,
cunda, ariyassa vinaye sallekhā vuccanti. Diṭṭhadhammasukhavihārā ete ariyassa
vinaye vuccanti.</p>

<p><span class="parno">6</span><a class="wp" id="wp7"></a>
<a id="p_9M_197" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu sukhassa ca pahānā
dukkhassa ca pahānā pubbeva somanassadomanassānaṃ atthangamā adukkhamasukhaṃ
upekkhāsatipārisuddhiṃ catutthaṃ jhānaṃ upasampajja vihareyya. Tassa evamassa:
‘sallekhena viharāmī’ti. Na kho panete, cunda, ariyassa vinaye sallekhā
vuccanti. Diṭṭhadhammasukhavihārā ete ariyassa vinaye vuccanti.</p>

<p><span class="parno">7</span><a class="wp" id="wp8"></a>
<a id="p_9M_198" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu sabbaso rūpasaññānaṃ
samatikkamā, paṭighasaññānaṃ atthangamā, nānattasaññānaṃ amanasikārā, ‘ananto
ākāso’ti ākāsānañcāyatanaṃ upasampajja vihareyya. Tassa evamassa: ‘sallekhena
viharāmī’ti. Na kho panete, cunda, ariyassa vinaye sallekhā vuccanti. Santā ete
vihārā ariyassa vinaye vuccanti.</p>

<p><span class="parno">8</span><a class="wp" id="wp9"></a>
<a id="p_9M_199" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu sabbaso
ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ
upasampajja vihareyya. Tassa evamassa: ‘sallekhena viharāmī’ti. Na kho panete,
cunda, ariyassa vinaye sallekhā vuccanti. Santā ete vihārā ariyassa vinaye
vuccanti.</p>

<p><span class="parno">9</span><a class="wp" id="wp10"></a>
<a id="p_9M_200" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu sabbaso
viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja
vihareyya. Tassa evamassa: ‘sallekhena viharāmī’ti. Na kho panete, cunda,
ariyassa vinaye sallekhā vuccanti. Santā ete vihārā ariyassa vinaye vuccanti.</p>

<p><span class="parno">10</span><a class="wp" id="wp11"></a>
<a class="pts1" id="pts1.42"></a>
<a id="p_9M_201" class="ms"></a>
Ṭhānaṃ kho panetaṃ, cunda, vijjati yaṃ idhekacco bhikkhu sabbaso
ākiñcaññāyatanaṃ samatikkamma nevasaññānāsaññāyatanaṃ upasampajja vihareyya.
Tassa evamassa: ‘sallekhena viharāmī’ti. Na kho panete, cunda, ariyassa vinaye
sallekhā vuccanti. Santā ete vihārā ariyassa vinaye vuccanti.</p>
<h2>1. Sallekhapariyāya</h2>

<p><span class="parno">11</span><a class="wp" id="wp12"></a>
<a id="p_9M_202" class="ms"></a>
<a class="msdiv" id="msdiv_83"></a>
Idha kho pana vo, cunda, sallekho karaṇīyo.</p>

<p><span class="parno">12</span>
<a id="p_9M_203" class="ms"></a>
‘Pare vihiṃsakā bhavissanti, mayamettha avihiṃsakā bhavissāmā’ti sallekho
karaṇīyo. <span class="brnum">(1)</span></p>

<p><span class="parno">13</span>
<a id="p_9M_204" class="ms"></a>
‘Pare pāṇātipātī bhavissanti, mayamettha pāṇātipātā paṭiviratā bhavissāmā’ti
sallekho karaṇīyo. <span class="brnum">(2)</span></p>

<p><span class="parno">14</span>
<a id="p_9M_205" class="ms"></a>
‘Pare adinnādāyī bhavissanti, mayamettha adinnādānā paṭiviratā bhavissāmā’ti
sallekho karaṇīyo. <span class="brnum">(3)</span></p>

<p><span class="parno">15</span>
<a id="p_9M_206" class="ms"></a>
‘Pare abrahmacārī bhavissanti, mayamettha brahmacārī bhavissāmā’ti sallekho
karaṇīyo. <span class="brnum">(4)</span></p>

<p><span class="parno">16</span>
<a id="p_9M_207" class="ms"></a>
‘Pare musāvādī bhavissanti, mayamettha musāvādā paṭiviratā bhavissāmā’ti
sallekho karaṇīyo. <span class="brnum">(5)</span></p>

<p><span class="parno">17</span>
<a id="p_9M_208" class="ms"></a>
‘Pare <span class="var" title="pisuṇāvācā (bj, pts1)" id="note69">pisuṇavācā</span> bhavissanti, mayamettha pisuṇāya vācāya paṭiviratā
bhavissāmā’ti sallekho karaṇīyo. <span class="brnum">(6)</span></p>

<p><span class="parno">18</span>
<a id="p_9M_209" class="ms"></a>
‘Pare <span class="var" title="pharusāvācā (bj, pts1)" id="note70">pharusavācā</span> bhavissanti, mayamettha pharusāya vācāya paṭiviratā
bhavissāmā’ti sallekho karaṇīyo. <span class="brnum">(7)</span></p>

<p><span class="parno">19</span>
<a id="p_9M_210" class="ms"></a>
‘Pare samphappalāpī bhavissanti, mayamettha samphappalāpā paṭiviratā
bhavissāmā’ti sallekho karaṇīyo. <span class="brnum">(8)</span></p>

<p><span class="parno">20</span>
<a id="p_9M_211" class="ms"></a>
‘Pare abhijjhālū bhavissanti, mayamettha anabhijjhālū bhavissāmā’ti sallekho
karaṇīyo. <span class="brnum">(9)</span></p>

<p><span class="parno">21</span>
<a id="p_9M_212" class="ms"></a>
‘Pare byāpannacittā bhavissanti, mayamettha abyāpannacittā bhavissāmā’ti
sallekho karaṇīyo. <span class="brnum">(10)</span></p>

<p><span class="parno">22</span>
<a id="p_9M_213" class="ms"></a>
‘Pare micchādiṭṭhī bhavissanti, mayamettha sammādiṭṭhī bhavissāmā’ti sallekho
karaṇīyo. <span class="brnum">(11)</span></p>

<p><span class="parno">23</span>
<a id="p_9M_214" class="ms"></a>
‘Pare micchāsankappā bhavissanti, mayamettha sammāsankappā bhavissāmā’ti
sallekho karaṇīyo. <span class="brnum">(12)</span></p>

<p><span class="parno">24</span>
<a id="p_9M_215" class="ms"></a>
‘Pare micchāvācā bhavissanti, mayamettha sammāvācā bhavissāmā’ti sallekho
karaṇīyo. <span class="brnum">(13)</span></p>

<p><span class="parno">25</span>
<a id="p_9M_216" class="ms"></a>
‘Pare micchākammantā bhavissanti, mayamettha sammākammantā bhavissāmā’ti
sallekho karaṇīyo. <span class="brnum">(14)</span></p>

<p><span class="parno">26</span>
<a id="p_9M_217" class="ms"></a>
‘Pare micchāājīvā bhavissanti, mayamettha sammāājīvā bhavissāmā’ti sallekho
karaṇīyo. <span class="brnum">(15)</span></p>

<p><span class="parno">27</span>
<a id="p_9M_218" class="ms"></a>
‘Pare micchāvāyāmā bhavissanti, mayamettha sammāvāyāmā bhavissāmā’ti sallekho
karaṇīyo. <span class="brnum">(16)</span></p>

<p><span class="parno">28</span>
<a id="p_9M_219" class="ms"></a>
‘Pare micchāsatī bhavissanti, mayamettha sammāsatī bhavissāmā’ti sallekho
karaṇīyo. <span class="brnum">(17)</span></p>

<p><span class="parno">29</span>
<a id="p_9M_220" class="ms"></a>
‘Pare micchāsamādhi bhavissanti, mayamettha sammāsamādhī bhavissāmā’ti sallekho
karaṇīyo. <span class="brnum">(18)</span></p>

<p><span class="parno">30</span>
<a id="p_9M_221" class="ms"></a>
‘Pare micchāñāṇī bhavissanti, mayamettha sammāñāṇī bhavissāmā’ti sallekho
karaṇīyo. <span class="brnum">(19)</span></p>

<p><span class="parno">31</span>
<a id="p_9M_222" class="ms"></a>
‘Pare micchāvimuttī bhavissanti, mayamettha sammāvimuttī bhavissāmā’ti sallekho
karaṇīyo. <span class="brnum">(20)</span></p>

<p><span class="parno">32</span>
<a id="p_9M_223" class="ms"></a>
‘Pare thinamiddhapariyuṭṭhitā bhavissanti, mayamettha vigatathinamiddhā
bhavissāmā’ti sallekho karaṇīyo. <span class="brnum">(21)</span></p>

<p><span class="parno">33</span>
<a id="p_9M_224" class="ms"></a>
‘Pare uddhatā bhavissanti, mayamettha anuddhatā bhavissāmā’ti sallekho
karaṇīyo. <span class="brnum">(22)</span></p>

<p><span class="parno">34</span>
<a id="p_9M_225" class="ms"></a>
‘Pare <span class="var" title="vecikicchī (bj, s1-3, pts1, mr)" id="note71">vicikicchī</span> bhavissanti, mayamettha tiṇṇavicikicchā bhavissāmā’ti sallekho
karaṇīyo. <span class="brnum">(23)</span></p>

<p><span class="parno">35</span>
<a id="p_9M_226" class="ms"></a>
‘Pare kodhanā bhavissanti, mayamettha akkodhanā bhavissāmā’ti sallekho
karaṇīyo. <span class="brnum">(24)</span></p>

<p><span class="parno">36</span>
<a id="p_9M_227" class="ms"></a>
‘Pare upanāhī bhavissanti, mayamettha anupanāhī bhavissāmā’ti sallekho
karaṇīyo. <span class="brnum">(25)</span></p>

<p><span class="parno">37</span>
<a class="pts1" id="pts1.43"></a>
<a id="p_9M_228" class="ms"></a>
‘Pare makkhī bhavissanti, mayamettha amakkhī bhavissāmā’ti sallekho karaṇīyo.
<span class="brnum">(26)</span></p>

<p><span class="parno">38</span>
<a id="p_9M_229" class="ms"></a>
‘Pare paḷāsī bhavissanti, mayamettha apaḷāsī bhavissāmā’ti sallekho karaṇīyo.
<span class="brnum">(27)</span></p>

<p><span class="parno">39</span>
<a id="p_9M_230" class="ms"></a>
‘Pare issukī bhavissanti, mayamettha anissukī bhavissāmā’ti sallekho karaṇīyo.
<span class="brnum">(28)</span></p>

<p><span class="parno">40</span>
<a id="p_9M_231" class="ms"></a>
‘Pare maccharī bhavissanti, mayamettha amaccharī bhavissāmā’ti sallekho
karaṇīyo. <span class="brnum">(29)</span></p>

<p><span class="parno">41</span>
<a id="p_9M_232" class="ms"></a>
‘Pare saṭhā bhavissanti, mayamettha asaṭhā bhavissāmā’ti sallekho karaṇīyo.
<span class="brnum">(30)</span></p>

<p><span class="parno">42</span>
<a id="p_9M_233" class="ms"></a>
‘Pare māyāvī bhavissanti, mayamettha amāyāvī bhavissāmā’ti sallekho karaṇīyo.
<span class="brnum">(31)</span></p>

<p><span class="parno">43</span>
<a id="p_9M_234" class="ms"></a>
‘Pare thaddhā bhavissanti, mayamettha atthaddhā bhavissāmā’ti sallekho
karaṇīyo. <span class="brnum">(32)</span></p>

<p><span class="parno">44</span>
<a id="p_9M_235" class="ms"></a>
‘Pare atimānī bhavissanti, mayamettha anatimānī bhavissāmā’ti sallekho
karaṇīyo. <span class="brnum">(33)</span></p>

<p><span class="parno">45</span>
<a id="p_9M_236" class="ms"></a>
‘Pare dubbacā bhavissanti, mayamettha suvacā bhavissāmā’ti sallekho karaṇīyo.
<span class="brnum">(34)</span></p>

<p><span class="parno">46</span>
<a id="p_9M_237" class="ms"></a>
‘Pare pāpamittā bhavissanti, mayamettha kalyāṇamittā bhavissāmā’ti sallekho
karaṇīyo. <span class="brnum">(35)</span></p>

<p><span class="parno">47</span>
<a id="p_9M_238" class="ms"></a>
‘Pare pamattā bhavissanti, mayamettha appamattā bhavissāmā’ti sallekho
karaṇīyo. <span class="brnum">(36)</span></p>

<p><span class="parno">48</span>
<a id="p_9M_239" class="ms"></a>
‘Pare assaddhā bhavissanti, mayamettha saddhā bhavissāmā’ti sallekho karaṇīyo.
<span class="brnum">(37)</span></p>

<p><span class="parno">49</span>
<a id="p_9M_240" class="ms"></a>
‘Pare ahirikā bhavissanti, mayamettha hirimanā bhavissāmā’ti sallekho karaṇīyo.
<span class="brnum">(38)</span></p>

<p><span class="parno">50</span>
<a id="p_9M_241" class="ms"></a>
‘Pare <span class="var" title="anottappī (s1-3, mr)" id="note72">anottāpī</span> bhavissanti, mayamettha ottāpī bhavissāmā’ti sallekho karaṇīyo.
<span class="brnum">(39)</span></p>

<p><span class="parno">51</span>
<a id="p_9M_242" class="ms"></a>
‘Pare appassutā bhavissanti, mayamettha bahussutā bhavissāmā’ti sallekho
karaṇīyo. <span class="brnum">(40)</span></p>

<p><span class="parno">52</span>
<a id="p_9M_243" class="ms"></a>
‘Pare kusītā bhavissanti, mayamettha āraddhavīriyā bhavissāmā’ti sallekho
karaṇīyo. <span class="brnum">(41)</span></p>

<p><span class="parno">53</span>
<a id="p_9M_244" class="ms"></a>
‘Pare muṭṭhassatī bhavissanti, mayamettha upaṭṭhitassatī bhavissāmā’ti sallekho
karaṇīyo. <span class="brnum">(42)</span></p>

<p><span class="parno">54</span>
<a id="p_9M_245" class="ms"></a>
‘Pare duppaññā bhavissanti, mayamettha paññāsampannā bhavissāmā’ti sallekho
karaṇīyo. <span class="brnum">(43)</span></p>

<p><span class="parno">55</span>
<a id="p_9M_246" class="ms"></a>
‘Pare sandiṭṭhiparāmāsī ādhānaggāhī duppaṭinissaggī bhavissanti, mayamettha
asandiṭṭhiparāmāsī anādhānaggāhī suppaṭinissaggī bhavissāmā’ti sallekho
karaṇīyo. <span class="brnum">(44)</span></p>
<h2>2. Cittupapādapariyāya</h2>

<p><span class="parno">56</span><a class="wp" id="wp13"></a>
<a id="p_9M_247" class="ms"></a>
<a class="msdiv" id="msdiv_84"></a>
Cittuppādampi kho ahaṃ, cunda, kusalesu dhammesu <span class="var" title="bahūpakāraṃ (mr)" id="note73">bahukāraṃ</span> vadāmi, ko pana vādo
kāyena vācāya anuvidhīyanāsu. Tasmātiha, cunda, ‘pare vihiṃsakā bhavissanti,
mayamettha avihiṃsakā bhavissāmā’ti cittaṃ uppādetabbaṃ. ‘Pare pāṇātipātī
bhavissanti, mayamettha pāṇātipātā paṭiviratā bhavissāmā’ti cittaṃ uppādetabbaṃ
 …  pe … ‘pare sandiṭṭhiparāmāsī ādhānaggāhī duppaṭinissaggī bhavissanti,
mayamettha asandiṭṭhiparāmāsī anādhānaggāhī suppaṭinissaggī bhavissāmā’ti
cittaṃ uppādetabbaṃ. <span class="brnum">(44)</span></p>
<h2>3. Parikkamanapariyāya</h2>

<p><span class="parno">57</span><a class="wp" id="wp14"></a>
<a class="pts1" id="pts1.44"></a>
<a id="p_9M_248" class="ms"></a>
<a class="msdiv" id="msdiv_85"></a>
Seyyathāpi, cunda, visamo maggo <span class="var" title="maggo tassāssa (bj, s1-3, pts1)" id="note74">assa, tassa</span> añño samo maggo parikkamanāya;
seyyathā vā pana, cunda, visamaṃ titthaṃ assa, tassa aññaṃ samaṃ titthaṃ
parikkamanāya; evameva kho, cunda, vihiṃsakassa purisapuggalassa avihiṃsā hoti
parikkamanāya, pāṇātipātissa purisapuggalassa pāṇātipātā veramaṇī hoti
parikkamanāya, adinnādāyissa purisapuggalassa adinnādānā veramaṇī hoti
parikkamanāya, abrahmacārissa purisapuggalassa abrahmacariyā veramaṇī hoti
parikkamanāya, musāvādissa purisapuggalassa musāvādā veramaṇī hoti
parikkamanāya, pisuṇavācassa purisapuggalassa pisuṇāya vācāya veramaṇī hoti
parikkamanāya, pharusavācassa purisapuggalassa pharusāya vācāya veramaṇī hoti
parikkamanāya, samphappalāpissa purisapuggalassa samphappalāpā veramaṇī hoti
parikkamanāya, abhijjhālussa purisapuggalassa anabhijjhā hoti parikkamanāya,
byāpannacittassa purisapuggalassa abyāpādo hoti parikkamanāya. (1–10.)</p>
<hr>

<p><span class="parno">58</span>
<a id="p_9M_249" class="ms"></a>
Micchādiṭṭhissa purisapuggalassa sammādiṭṭhi hoti parikkamanāya,
micchāsankappassa purisapuggalassa sammāsankappo hoti parikkamanāya,
micchāvācassa purisapuggalassa sammāvācā hoti parikkamanāya, micchākammantassa
purisapuggalassa sammākammanto hoti parikkamanāya, micchāājīvassa
purisapuggalassa sammāājīvo hoti parikkamanāya, micchāvāyāmassa
purisapuggalassa sammāvāyāmo hoti parikkamanāya, micchāsatissa purisapuggalassa
sammāsati hoti parikkamanāya, micchāsamādhissa purisapuggalassa sammāsamādhi
hoti parikkamanāya, micchāñāṇissa purisapuggalassa sammāñāṇaṃ hoti
parikkamanāya, micchāvimuttissa purisapuggalassa sammāvimutti hoti
parikkamanāya. (11–20.)</p>
<hr>

<p><span class="parno">59</span>
<a id="p_9M_250" class="ms"></a>
Thinamiddhapariyuṭṭhitassa purisapuggalassa vigatathinamiddhatā hoti
parikkamanāya, uddhatassa purisapuggalassa anuddhaccaṃ hoti parikkamanāya,
vicikicchissa purisapuggalassa tiṇṇavicikicchatā hoti parikkamanāya, kodhanassa
purisapuggalassa akkodho hoti parikkamanāya, upanāhissa purisapuggalassa
anupanāho hoti parikkamanāya, makkhissa purisapuggalassa amakkho hoti
parikkamanāya, paḷāsissa purisapuggalassa apaḷāso hoti parikkamanāya, issukissa
purisapuggalassa anissukitā hoti parikkamanāya, maccharissa purisapuggalassa
amacchariyaṃ hoti parikkamanāya, saṭhassa purisapuggalassa asāṭheyyaṃ hoti
parikkamanāya, māyāvissa purisapuggalassa <span class="var" title="amāyāvitā (mr)" id="note75">amāyā</span> hoti parikkamanāya, thaddhassa
purisapuggalassa atthaddhiyaṃ hoti parikkamanāya, atimānissa purisapuggalassa
anatimāno hoti parikkamanāya, dubbacassa purisapuggalassa sovacassatā hoti
parikkamanāya, pāpamittassa purisapuggalassa kalyāṇamittatā hoti parikkamanāya,
pamattassa purisapuggalassa appamādo hoti parikkamanāya, assaddhassa
purisapuggalassa saddhā hoti parikkamanāya, ahirikassa purisapuggalassa hirī
hoti parikkamanāya, anottāpissa purisapuggalassa ottappaṃ hoti parikkamanāya,
appassutassa purisapuggalassa bāhusaccaṃ hoti parikkamanāya, kusītassa
purisapuggalassa vīriyārambho hoti parikkamanāya, muṭṭhassatissa
purisapuggalassa upaṭṭhitassatitā hoti parikkamanāya, duppaññassa
purisapuggalassa paññāsampadā hoti parikkamanāya, sandiṭṭhi&shy;parāmāsiādhānaggā&shy;hiduppaṭi&shy;nissaggissa purisapuggalassa asandiṭṭhi&shy;pparāmāsianādhānaggā&shy;hisuppaṭi&shy;nissaggitā hoti parikkamanāya. (21–44.)</p>
<h2>4. Uparibhāgapariyāya</h2>

<p><span class="parno">60</span><a class="wp" id="wp15"></a>
<a class="pts1" id="pts1.45"></a>
<a id="p_9M_251" class="ms"></a>
<a class="msdiv" id="msdiv_86"></a>
Seyyathāpi, cunda, ye keci akusalā dhammā sabbe te <span class="var" title="adhobhāvangamanīyā (bj, s1-3, pts1)" id="note76">adhobhāgangamanīyā</span>, ye keci
kusalā dhammā sabbe te <span class="var" title="uparibhāvangamanīyā (bj, s1-3, pts1)" id="note77">uparibhāgangamanīyā</span>; evameva kho, cunda, vihiṃsakassa
purisapuggalassa avihiṃsā hoti <span class="var" title="uparibhāvāya (bj, s1-3, mr)" id="note78">uparibhāgāya</span>, pāṇātipātissa purisapuggalassa
pāṇātipātā veramaṇī hoti uparibhāgāya … pe … sandiṭṭhi&shy;parāmāsiādhānaggā&shy;hiduppaṭinissaggissa purisapuggalassa asandiṭṭhi&shy;parāmāsianā&shy;dhānaggāhisuppaṭi&shy;nissaggitā hoti uparibhāgāya. <span class="brnum">(44)</span></p>
<h2>5. Parinibbānapariyāya</h2>

<p><span class="parno">61</span><a class="wp" id="wp16"></a>
<a id="p_9M_252" class="ms"></a>
<a class="msdiv" id="msdiv_87"></a>
So vata, cunda, attanā palipapalipanno paraṃ palipapalipannaṃ uddharissatīti
netaṃ ṭhānaṃ vijjati. So vata, cunda, attanā apalipapalipanno paraṃ
palipapalipannaṃ uddharissatīti ṭhānametaṃ vijjati. So vata, cunda, attanā
adanto avinīto aparinibbuto paraṃ damessati vinessati parinibbāpessatīti netaṃ
ṭhānaṃ vijjati. So vata, cunda, attanā danto vinīto parinibbuto paraṃ damessati
vinessati parinibbāpessatīti ṭhānametaṃ vijjati. Evameva kho, cunda,
vihiṃsakassa purisapuggalassa avihiṃsā hoti parinibbānāya, pāṇātipātissa
purisapuggalassa pāṇātipātā veramaṇī hoti parinibbānāya. Adinnādāyissa
purisapuggalassa adinnādānā veramaṇī hoti parinibbānāya. Abrahmacārissa
purisapuggalassa abrahmacariyā veramaṇī hoti parinibbānāya. Musāvādissa
purisapuggalassa musāvādā veramaṇī hoti parinibbānāya. Pisuṇavācassa
purisapuggalassa pisuṇāya vācāya veramaṇī hoti parinibbānāya. Pharusavācassa
purisapuggalassa pharusāya vācāya veramaṇī hoti parinibbānāya. Samphappalāpissa
purisapuggalassa samphappalāpā veramaṇī hoti parinibbānāya. Abhijjhālussa
purisapuggalassa anabhijjhā hoti parinibbānāya. Byāpannacittassa
purisapuggalassa abyāpādo hoti parinibbānāya. (1–10.)</p>

<p><span class="parno">62</span>
<a id="p_9M_253" class="ms"></a>
Micchādiṭṭhissa purisapuggalassa sammādiṭṭhi hoti parinibbānāya.
Micchāsankappassa purisapuggalassa sammāsankappo hoti parinibbānāya.
Micchāvācassa purisapuggalassa sammāvācā hoti parinibbānāya. Micchākammantassa
purisapuggalassa sammākammanto hoti parinibbānāya. Micchāājīvassa
purisapuggalassa sammāājīvo hoti parinibbānāya. Micchāvāyāmassa
purisapuggalassa sammāvāyāmo hoti parinibbānāya. Micchāsatissa purisapuggalassa
sammāsati hoti parinibbānāya. Micchāsamādhissa purisapuggalassa sammāsamādhi
hoti parinibbānāya. Micchāñāṇissa purisapuggalassa sammāñāṇaṃ hoti
parinibbānāya. Micchāvimuttissa purisapuggalassa sammāvimutti hoti
parinibbānāya. (11–20.)</p>

<p><span class="parno">63</span>
<a class="pts1" id="pts1.46"></a>
<a id="p_9M_254" class="ms"></a>
Thinamiddhapariyuṭṭhitassa purisapuggalassa vigatathinamiddhatā hoti
parinibbānāya. Uddhatassa purisapuggalassa anuddhaccaṃ hoti parinibbānāya.
Vicikicchissa purisapuggalassa tiṇṇavicikicchatā hoti parinibbānāya. Kodhanassa
purisapuggalassa akkodho hoti parinibbānāya. Upanāhissa purisapuggalassa
anupanāho hoti parinibbānāya. Makkhissa purisapuggalassa amakkho hoti
parinibbānāya. Paḷāsissa purisapuggalassa apaḷāso hoti parinibbānāya. Issukissa
purisapuggalassa anissukitā hoti parinibbānāya. Maccharissa purisapuggalassa
amacchariyaṃ hoti parinibbānāya. Saṭhassa purisapuggalassa asāṭheyyaṃ hoti
parinibbānāya. Māyāvissa purisapuggalassa amāyā hoti parinibbānāya. Thaddhassa
purisapuggalassa atthaddhiyaṃ hoti parinibbānāya. Atimānissa purisapuggalassa
anatimāno hoti parinibbānāya. Dubbacassa purisapuggalassa sovacassatā hoti
parinibbānāya. Pāpamittassa purisapuggalassa kalyāṇamittatā hoti parinibbānāya.
Pamattassa purisapuggalassa appamādo hoti parinibbānāya. Assaddhassa
purisapuggalassa saddhā hoti parinibbānāya. Ahirikassa purisapuggalassa hirī
hoti parinibbānāya. Anottāpissa purisapuggalassa ottappaṃ hoti parinibbānāya.
Appassutassa purisapuggalassa bāhusaccaṃ hoti parinibbānāya. Kusītassa
purisapuggalassa vīriyārambho hoti parinibbānāya. Muṭṭhassatissa
purisapuggalassa upaṭṭhitassatitā hoti parinibbānāya. Duppaññassa
purisapuggalassa paññāsampadā hoti parinibbānāya. sandiṭṭhi&shy;parāmāsiādhānaggā&shy;hiduppaṭinissaggissa purisapuggalassa asandiṭṭhiparāmāsianādhānaggāhisuppaṭinissaggitā hoti parinibbānāya. (21–44.)</p>
<hr>

<p><span class="parno">64</span><a class="wp" id="wp17"></a>
<a id="p_9M_255" class="ms"></a>
<a class="msdiv" id="msdiv_88"></a>
Iti kho, cunda, desito mayā sallekhapariyāyo, desito cittuppādapariyāyo, desito
parikkamanapariyāyo, desito uparibhāgapariyāyo, desito parinibbānapariyāyo. Yaṃ
kho, cunda, satthārā karaṇīyaṃ sāvakānaṃ hitesinā anukampakena anukampaṃ
upādāya, kataṃ vo taṃ mayā. Etāni, cunda, rukkhamūlāni, etāni suññāgārāni,
jhāyatha, cunda, mā pamādattha, mā pacchāvippaṭisārino ahuvattha—ayaṃ kho
amhākaṃ anusāsanī"ti.</p>
<hr>

<p><span class="parno">65</span>
<a id="p_9M_256" class="ms"></a>
Idamavoca bhagavā. Attamano āyasmā mahācundo bhagavato bhāsitaṃ abhinandīti.</p>
<blockquote>

<p><span class="parno">66</span>
<a id="p_9M_257" class="ms"></a>
Catuttālīsapadā vuttā,<br>
sandhayo pañca desitā;<br>
Sallekho nāma suttanto,<br>
gambhīro sāgarūpamoti.
</p>
</blockquote>
<p class="endsection">Sallekhasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn7.html"></a><a id="next-sutta" href="./mn9.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN8: Sallekha Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
