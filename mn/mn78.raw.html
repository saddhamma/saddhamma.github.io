<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 78</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN78: Samaṇamuṇḍikasutta - Samaṇamaṇḍikāputta</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.23"></a>
<a id="p_10M_723" class="ms"></a>
<a class="msdiv" id="msdiv_260"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tena kho pana samayena uggāhamāno paribbājako <span class="var" title="samaṇamaṇḍikāputto (bj, pts1)" id="note324">samaṇamuṇḍikāputto</span>
samayappavādake tindukācīre ekasālake mallikāya ārāme paṭivasati mahatiyā
paribbājakaparisāya saddhiṃ pañcamattehi paribbājakasatehi. <a class="wp" id="wp2"></a>Atha kho pañcakango
thapati sāvatthiyā nikkhami divā divassa bhagavantaṃ dassanāya. Atha kho
pañcakangassa thapatissa etadahosi: "akālo kho tāva bhagavantaṃ dassanāya;
paṭisallīno bhagavā. Manobhāvaniyānampi bhikkhūnaṃ asamayo dassanāya;
paṭisallīnā manobhāvaniyā bhikkhū. Yannūnāhaṃ yena samayappavādako tindukācīro
ekasālako mallikāya ārāmo yena uggāhamāno paribbājako samaṇamuṇḍikāputto
tenupasankameyyan"ti. Atha kho pañcakango thapati yena samayappavādako
tindukācīro ekasālako mallikāya ārāmo yena uggāhamāno paribbājako
samaṇamuṇḍikāputto tenupasankami.</p>

<p><span class="parno">2</span><a class="wp" id="wp3"></a>
<a id="p_10M_724" class="ms"></a>
Tena kho pana samayena uggāhamāno paribbājako samaṇamuṇḍikāputto mahatiyā
paribbājakaparisāya saddhiṃ nisinno hoti unnādiniyā uccāsaddamahāsaddāya
anekavihitaṃ tiracchānakathaṃ kathentiyā, seyyathidaṃ—rājakathaṃ corakathaṃ
mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ
vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ
gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ
visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ
samuddakkhāyikaṃ itibhavābhavakathaṃ iti vā.</p>
<hr>

<p><span class="parno">3</span>
<a id="p_10M_725" class="ms"></a>
Addasā kho uggāhamāno paribbājako samaṇamuṇḍikāputto pañcakangaṃ thapatiṃ
dūratova āgacchantaṃ. Disvāna sakaṃ parisaṃ saṇṭhāpesi: "appasaddā bhonto
hontu, mā bhonto saddamakattha; ayaṃ samaṇassa gotamassa sāvako āgacchati
pañcakango thapati. Yāvatā kho pana samaṇassa gotamassa sāvakā gihī odātavasanā
sāvatthiyaṃ paṭivasanti ayaṃ tesaṃ aññataro pañcakango thapati. Appasaddakāmā
kho pana te āyasmanto appasaddavinītā appasaddassa vaṇṇavādino; appeva nāma
appasaddaṃ parisaṃ viditvā upasankamitabbaṃ maññeyyā"ti. Atha kho te
paribbājakā tuṇhī ahesuṃ.</p>

<p><span class="parno">4</span><a class="wp" id="wp4"></a>
<a class="pts1" id="pts2.24"></a>
<a id="p_10M_726" class="ms"></a>
<a class="msdiv" id="msdiv_261"></a>
Atha kho pañcakango thapati yena uggāhamāno paribbājako samaṇamuṇḍikāputto
tenupasankami; upasankamitvā uggāhamānena paribbājakena samaṇamuṇḍikāputtena
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinnaṃ kho pañcakangaṃ thapatiṃ uggāhamāno paribbājako
samaṇamuṇḍikāputto etadavoca: " <a class="wp" id="wp5"></a>catūhi kho ahaṃ, gahapati, dhammehi samannāgataṃ
purisapuggalaṃ paññapemi sampannakusalaṃ paramakusalaṃ uttamapattipattaṃ
samaṇaṃ ayojjhaṃ. Katamehi catūhi? Idha, gahapati, na kāyena pāpakammaṃ karoti,
na pāpakaṃ vācaṃ bhāsati, na pāpakaṃ sankappaṃ sankappeti, na pāpakaṃ ājīvaṃ
ājīvati—imehi kho ahaṃ, gahapati, catūhi dhammehi samannāgataṃ purisapuggalaṃ
paññapemi sampannakusalaṃ paramakusalaṃ uttamapattipattaṃ samaṇaṃ ayojjhan"ti.</p>

<p><span class="parno">5</span><a class="wp" id="wp6"></a>
<a id="p_10M_727" class="ms"></a>
Atha kho pañcakango thapati uggāhamānassa paribbājakassa samaṇamuṇḍikāputtassa
bhāsitaṃ neva abhinandi nappaṭikkosi. Anabhinanditvā appaṭikkositvā uṭṭhāyāsanā
pakkāmi: "bhagavato santike etassa bhāsitassa atthaṃ ājānissāmī"ti. <a class="wp" id="wp7"></a>Atha kho
pañcakango thapati yena bhagavā tenupasankami; upasankamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho pañcakango thapati yāvatako
ahosi uggāhamānena paribbājakena samaṇamuṇḍikāputtena saddhiṃ kathāsallāpo taṃ
sabbaṃ bhagavato ārocesi.</p>

<p><span class="parno">6</span><a class="wp" id="wp8"></a>
<a class="pts1" id="pts2.25"></a>
<a id="p_10M_728" class="ms"></a>
<a class="msdiv" id="msdiv_262"></a>
Evaṃ vutte, bhagavā pañcakangaṃ thapatiṃ etadavoca: "evaṃ sante kho, thapati,
daharo kumāro mando uttānaseyyako sampannakusalo bhavissati paramakusalo
uttamapattipatto samaṇo ayojjho, yathā uggāhamānassa paribbājakassa
samaṇamuṇḍikāputtassa vacanaṃ. Daharassa hi, thapati, kumārassa mandassa
uttānaseyyakassa kāyotipi na hoti, kuto pana kāyena pāpakammaṃ karissati,
aññatra phanditamattā. Daharassa hi, thapati, kumārassa mandassa
uttānaseyyakassa vācātipi na hoti, kuto pana pāpakaṃ vācaṃ bhāsissati, aññatra
roditamattā. Daharassa hi, thapati, kumārassa mandassa uttānaseyyakassa
sankappotipi na hoti, kuto pana pāpakaṃ sankappaṃ sankappissati, aññatra
<span class="var" title="vikujjattamattā (si) | vikujjitamattā (s1-3, km, pts1)" id="note326">vikūjitamattā</span>. Daharassa hi, thapati, kumārassa mandassa uttānaseyyakassa
ājīvotipi na hoti, kuto pana pāpakaṃ ājīvaṃ ājīvissati, aññatra mātuthaññā.
Evaṃ sante kho, thapati, daharo kumāro mando uttānaseyyako sampannakusalo
bhavissati paramakusalo uttamapattipatto samaṇo ayojjho, yathā uggāhamānassa
paribbājakassa samaṇamuṇḍikāputtassa vacanaṃ.</p>

<p><span class="parno">7</span>
<a id="p_10M_729" class="ms"></a>
<a class="msdiv" id="msdiv_263"></a>
Catūhi kho ahaṃ, thapati, dhammehi samannāgataṃ purisapuggalaṃ paññapemi na
ceva sampannakusalaṃ na paramakusalaṃ na uttamapattipattaṃ samaṇaṃ ayojjhaṃ,
api cimaṃ daharaṃ kumāraṃ mandaṃ uttānaseyyakaṃ samadhigayha tiṭṭhati. Katamehi
catūhi? Idha, thapati, na kāyena pāpakammaṃ karoti, na pāpakaṃ vācaṃ bhāsati,
na pāpakaṃ sankappaṃ sankappeti, na pāpakaṃ ājīvaṃ ājīvati—imehi kho ahaṃ,
thapati, catūhi dhammehi samannāgataṃ purisapuggalaṃ paññapemi na ceva
sampannakusalaṃ na paramakusalaṃ na uttamapattipattaṃ samaṇaṃ ayojjhaṃ, api
cimaṃ daharaṃ kumāraṃ mandaṃ uttānaseyyakaṃ samadhigayha tiṭṭhati.</p>

<p><span class="parno">8</span><a class="wp" id="wp9"></a>
<a id="p_10M_730" class="ms"></a>
Dasahi kho ahaṃ, thapati, dhammehi samannāgataṃ purisapuggalaṃ paññapemi
sampannakusalaṃ paramakusalaṃ uttamapattipattaṃ samaṇaṃ ayojjhaṃ. Ime akusalā
sīlā; <span class="var" title="tāhaṃ (bj) | kahaṃ (si) | tahaṃ (pts1)" id="note327">tamahaṃ</span>, thapati, veditabbanti vadāmi. Itosamuṭṭhānā akusalā sīlā;
tamahaṃ, thapati, veditabbanti vadāmi. Idha akusalā sīlā aparisesā nirujjhanti;
tamahaṃ, thapati, veditabbanti vadāmi. Evaṃ paṭipanno akusalānaṃ sīlānaṃ
nirodhāya paṭipanno hoti; tamahaṃ, thapati, veditabbanti vadāmi.</p>

<p><span class="parno">9</span>
<a id="p_10M_731" class="ms"></a>
Ime kusalā sīlā; tamahaṃ, thapati, veditabbanti vadāmi. Itosamuṭṭhānā kusalā
sīlā; tamahaṃ, thapati, veditabbanti vadāmi. Idha kusalā sīlā aparisesā
nirujjhanti; tamahaṃ, thapati, veditabbanti vadāmi. Evaṃ paṭipanno kusalānaṃ
sīlānaṃ nirodhāya paṭipanno hoti; tamahaṃ, thapati, veditabbanti vadāmi.</p>

<p><span class="parno">10</span>
<a class="pts1" id="pts2.26"></a>
<a id="p_10M_732" class="ms"></a>
Ime akusalā sankappā; tamahaṃ, thapati, veditabbanti vadāmi. Itosamuṭṭhānā
akusalā sankappā; tamahaṃ, thapati, veditabbanti vadāmi. Idha akusalā sankappā
aparisesā nirujjhanti; tamahaṃ, thapati, veditabbanti vadāmi. Evaṃ paṭipanno
akusalānaṃ sankappānaṃ nirodhāya paṭipanno hoti; tamahaṃ, thapati, veditabbanti
vadāmi.</p>

<p><span class="parno">11</span>
<a id="p_10M_733" class="ms"></a>
Ime kusalā sankappā; tamahaṃ, thapati, veditabbanti vadāmi. Itosamuṭṭhānā
kusalā sankappā; tamahaṃ, thapati, veditabbanti vadāmi. Idha kusalā sankappā
aparisesā nirujjhanti; tamahaṃ, thapati, veditabbanti vadāmi. Evaṃ paṭipanno
kusalānaṃ sankappānaṃ nirodhāya paṭipanno hoti; tamahaṃ, thapati, veditabbanti
vadāmi.</p>
<hr>

<p><span class="parno">12</span><a class="wp" id="wp10"></a>
<a id="p_10M_734" class="ms"></a>
<a class="msdiv" id="msdiv_264"></a>
Katame ca, thapati, akusalā sīlā? Akusalaṃ kāyakammaṃ, akusalaṃ vacīkammaṃ,
pāpako ājīvo—ime vuccanti, thapati, akusalā sīlā.</p>

<p><span class="parno">13</span>
<a id="p_10M_735" class="ms"></a>
Ime ca, thapati, akusalā sīlā kiṃsamuṭṭhānā? Samuṭṭhānampi nesaṃ vuttaṃ.
‘Cittasamuṭṭhānā’tissa vacanīyaṃ. Katamaṃ cittaṃ? Cittampi hi bahuṃ anekavidhaṃ
nānappakārakaṃ. Yaṃ cittaṃ sarāgaṃ sadosaṃ samohaṃ, itosamuṭṭhānā akusalā
sīlā.</p>

<p><span class="parno">14</span>
<a id="p_10M_736" class="ms"></a>
Ime ca, thapati, akusalā sīlā kuhiṃ aparisesā nirujjhanti? Nirodhopi nesaṃ
vutto. Idha, thapati, bhikkhu kāyaduccaritaṃ pahāya kāyasucaritaṃ bhāveti,
vacīduccaritaṃ pahāya vacīsucaritaṃ bhāveti, manoduccaritaṃ pahāya
manosucaritaṃ bhāveti, micchājīvaṃ pahāya sammājīvena jīvitaṃ kappeti—etthete
akusalā sīlā aparisesā nirujjhanti.</p>

<p><span class="parno">15</span>
<a class="pts1" id="pts2.27"></a>
<a id="p_10M_737" class="ms"></a>
Kathaṃ paṭipanno, thapati, akusalānaṃ sīlānaṃ nirodhāya paṭipanno hoti? Idha,
thapati, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ
janeti vāyamati vīriyaṃ ārabhati cittaṃ paggaṇhāti padahati; uppannānaṃ
pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ
ārabhati cittaṃ paggaṇhāti padahati; anuppannānaṃ kusalānaṃ dhammānaṃ uppādāya
chandaṃ janeti vāyamati vīriyaṃ ārabhati cittaṃ paggaṇhāti padahati; uppannānaṃ
kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya
pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.
Evaṃ paṭipanno kho, thapati, akusalānaṃ sīlānaṃ nirodhāya paṭipanno hoti.</p>
<hr>

<p><span class="parno">16</span><a class="wp" id="wp11"></a>
<a id="p_10M_738" class="ms"></a>
<a class="msdiv" id="msdiv_265"></a>
Katame ca, thapati, kusalā sīlā? Kusalaṃ kāyakammaṃ, kusalaṃ vacīkammaṃ,
ājīvaparisuddhampi kho ahaṃ, thapati, sīlasmiṃ vadāmi. Ime vuccanti, thapati,
kusalā sīlā.</p>

<p><span class="parno">17</span>
<a id="p_10M_739" class="ms"></a>
Ime ca, thapati, kusalā sīlā kiṃsamuṭṭhānā? Samuṭṭhānampi nesaṃ vuttaṃ.
‘Cittasamuṭṭhānā’tissa vacanīyaṃ. Katamaṃ cittaṃ? Cittampi hi bahuṃ anekavidhaṃ
nānappakārakaṃ. Yaṃ cittaṃ vītarāgaṃ vītadosaṃ vītamohaṃ, itosamuṭṭhānā kusalā
sīlā.</p>

<p><span class="parno">18</span>
<a id="p_10M_740" class="ms"></a>
Ime ca, thapati, kusalā sīlā kuhiṃ aparisesā nirujjhanti? Nirodhopi nesaṃ
vutto. Idha, thapati, bhikkhu sīlavā hoti no ca sīlamayo, tañca cetovimuttiṃ
paññāvimuttiṃ yathābhūtaṃ pajānāti; yatthassa te kusalā sīlā aparisesā
nirujjhanti.</p>

<p><span class="parno">19</span>
<a id="p_10M_741" class="ms"></a>
Kathaṃ paṭipanno ca, thapati, kusalānaṃ sīlānaṃ nirodhāya paṭipanno hoti? Idha,
thapati, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ
janeti vāyamati vīriyaṃ ārabhati cittaṃ paggaṇhāti padahati; uppannānaṃ
pāpakānaṃ akusalānaṃ dhammānaṃ pahānāya … pe … anuppannānaṃ kusalānaṃ dhammānaṃ
uppādāya … pe … uppannānaṃ kusalānaṃ dhammānaṃ ṭhitiyā asammosāya bhiyyobhāvāya
vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ
paggaṇhāti padahati. Evaṃ paṭipanno kho, thapati, kusalānaṃ sīlānaṃ nirodhāya
paṭipanno hoti.</p>
<hr>

<p><span class="parno">20</span><a class="wp" id="wp12"></a>
<a id="p_10M_742" class="ms"></a>
<a class="msdiv" id="msdiv_266"></a>
Katame ca, thapati, akusalā sankappā? Kāmasankappo, byāpādasankappo,
vihiṃsāsankappo—ime vuccanti, thapati, akusalā sankappā.</p>

<p><span class="parno">21</span>
<a id="p_10M_743" class="ms"></a>
Ime ca, thapati, akusalā sankappā kiṃsamuṭṭhānā? Samuṭṭhānampi nesaṃ vuttaṃ.
‘Saññāsamuṭṭhānā’tissa vacanīyaṃ. Katamā saññā? Saññāpi hi bahū anekavidhā
nānappakārakā. Kāmasaññā, byāpādasaññā, vihiṃsāsaññā—itosamuṭṭhānā akusalā
sankappā.</p>

<p><span class="parno">22</span>
<a class="pts1" id="pts2.28"></a>
<a id="p_10M_744" class="ms"></a>
Ime ca, thapati, akusalā sankappā kuhiṃ aparisesā nirujjhanti? Nirodhopi nesaṃ
vutto. Idha, thapati, bhikkhu vivicceva kāmehi … pe … paṭhamaṃ jhānaṃ
upasampajja viharati; etthete akusalā sankappā aparisesā nirujjhanti.</p>

<p><span class="parno">23</span>
<a id="p_10M_745" class="ms"></a>
Kathaṃ paṭipanno ca, thapati, akusalānaṃ sankappānaṃ nirodhāya paṭipanno hoti?
Idha, thapati, bhikkhu anuppannānaṃ pāpakānaṃ akusalānaṃ dhammānaṃ anuppādāya
chandaṃ janeti vāyamati vīriyaṃ ārabhati cittaṃ paggaṇhāti padahati; uppannānaṃ
pāpakānaṃ akusalānaṃ dhammānaṃ pahānāya … pe … anuppannānaṃ kusalānaṃ dhammānaṃ
uppādāya … pe … uppannānaṃ kusalānaṃ dhammānaṃ ṭhitiyā asammosāya bhiyyobhāvāya
vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ
paggaṇhāti padahati. Evaṃ paṭipanno kho, thapati, akusalānaṃ sankappānaṃ
nirodhāya paṭipanno hoti.</p>
<hr>

<p><span class="parno">24</span><a class="wp" id="wp13"></a>
<a id="p_10M_746" class="ms"></a>
<a class="msdiv" id="msdiv_267"></a>
Katame ca, thapati, kusalā sankappā? Nekkhammasankappo, abyāpādasankappo,
avihiṃsāsankappo—ime vuccanti, thapati, kusalā sankappā.</p>

<p><span class="parno">25</span>
<a id="p_10M_747" class="ms"></a>
Ime ca, thapati, kusalā sankappā kiṃsamuṭṭhānā? Samuṭṭhānampi nesaṃ vuttaṃ.
‘Saññāsamuṭṭhānā’tissa vacanīyaṃ. Katamā saññā? Saññāpi hi bahū anekavidhā
nānappakārakā. Nekkhammasaññā, abyāpādasaññā, avihiṃsāsaññā—itosamuṭṭhānā
kusalā sankappā.</p>

<p><span class="parno">26</span>
<a id="p_10M_748" class="ms"></a>
Ime ca, thapati, kusalā sankappā kuhiṃ aparisesā nirujjhanti? Nirodhopi nesaṃ
vutto. Idha, thapati, bhikkhu vitakkavicārānaṃ vūpasamā … pe … dutiyaṃ jhānaṃ
upasampajja viharati; etthete kusalā sankappā aparisesā nirujjhanti.</p>

<p><span class="parno">27</span>
<a id="p_10M_749" class="ms"></a>
Kathaṃ paṭipanno ca, thapati, kusalānaṃ sankappānaṃ nirodhāya paṭipanno hoti?
Idha, thapati, bhikkhu anuppannānaṃ pāpakānaṃ akusalānaṃ dhammānaṃ anuppādāya
chandaṃ janeti vāyamati vīriyaṃ ārabhati cittaṃ paggaṇhāti padahati; uppannānaṃ
pāpakānaṃ akusalānaṃ dhammānaṃ pahānāya … pe … anuppannānaṃ kusalānaṃ dhammānaṃ
uppādāya … pe … uppannānaṃ kusalānaṃ dhammānaṃ ṭhitiyā asammosāya bhiyyobhāvāya
vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ
paggaṇhāti padahati. Evaṃ paṭipanno kho, thapati, kusalānaṃ sankappānaṃ
nirodhāya paṭipanno hoti.</p>

<p><span class="parno">28</span><a class="wp" id="wp14"></a>
<a class="pts1" id="pts2.29"></a>
<a id="p_10M_750" class="ms"></a>
<a class="msdiv" id="msdiv_268"></a>
Katamehi cāhaṃ, thapati, dasahi dhammehi samannāgataṃ purisapuggalaṃ paññapemi
sampannakusalaṃ paramakusalaṃ uttamapattipattaṃ samaṇaṃ ayojjhaṃ? Idha,
thapati, bhikkhu asekhāya sammādiṭṭhiyā samannāgato hoti, asekhena
sammāsankappena samannāgato hoti, asekhāya sammāvācāya samannāgato hoti,
asekhena sammākammantena samannāgato hoti, asekhena sammāājīvena samannāgato
hoti, asekhena sammāvāyāmena samannāgato hoti, asekhāya sammāsatiyā samannāgato
hoti, asekhena sammāsamādhinā samannāgato hoti, asekhena sammāñāṇena
samannāgato hoti, asekhāya sammāvimuttiyā samannāgato hoti—imehi kho ahaṃ,
thapati, dasahi dhammehi samannāgataṃ purisapuggalaṃ paññapemi sampannakusalaṃ
paramakusalaṃ uttamapattipattaṃ samaṇaṃ ayojjhan"ti.</p>

<p><span class="parno">29</span>
<a id="p_10M_751" class="ms"></a>
Idamavoca bhagavā. Attamano pañcakango thapati bhagavato bhāsitaṃ abhinandīti.</p>
<p class="endsection">Samaṇamuṇḍikasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn77.html"></a><a id="next-sutta" href="./mn79.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN78: Samaṇamuṇḍikasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
