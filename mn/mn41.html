<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 41</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN41: Sāleyyakasutta - The Brahmins of Sālā</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.285"></a>
<a id="p_9M_1442" class="ms"></a>
<a class="msdiv" id="msdiv_439"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ caramāno mahatā bhikkhusanghena
saddhiṃ yena sālā nāma kosalānaṃ brāhmaṇagāmo tadavasari. <a class="wp" id="wp2"></a>Assosuṃ kho sāleyyakā
brāhmaṇagahapatikā: "samaṇo khalu, bho, gotamo sakyaputto sakyakulā pabbajito
kosalesu cārikaṃ caramāno mahatā bhikkhusanghena saddhiṃ sālaṃ anuppatto. Taṃ
kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi so
bhagavā arahaṃ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṃ buddho bhagavā’. So imaṃ lokaṃ
sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ
abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ
pariyosānakalyāṇaṃ sātthaṃ sabyañjanaṃ; kevalaparipuṇṇaṃ parisuddhaṃ
brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī"ti.</p>

<p><span class="parno">2</span><a class="wp" id="wp3"></a>
<a id="p_9M_1443" class="ms"></a>
Atha kho sāleyyakā brāhmaṇagahapatikā yena bhagavā tenupasankamiṃsu;
upasankamitvā appekacce bhagavantaṃ abhivādetvā ekamantaṃ nisīdiṃsu; appekacce
bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā
ekamantaṃ nisīdiṃsu; appekacce yena bhagavā tenañjaliṃ paṇāmetvā ekamantaṃ
nisīdiṃsu; appekacce bhagavato santike nāmagottaṃ sāvetvā ekamantaṃ nisīdiṃsu;
appekacce tuṇhībhūtā ekamantaṃ nisīdiṃsu. <a class="wp" id="wp4"></a>Ekamantaṃ nisinnā kho sāleyyakā
brāhmaṇagahapatikā bhagavantaṃ etadavocuṃ: "ko nu kho, bho gotama, hetu, ko
paccayo, yena midhekacce sattā kāyassa bhedā paraṃ maraṇā apāyaṃ duggatiṃ
vinipātaṃ nirayaṃ upapajjanti? Ko pana, bho gotama, hetu, ko paccayo, yena
midhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjantī"ti?</p>

<p><span class="parno">3</span><a class="wp" id="wp5"></a>
<a class="pts1" id="pts1.286"></a>
<a id="p_9M_1444" class="ms"></a>
"Adhammacariyāvisamacariyāhetu kho, gahapatayo, evamidhekacce sattā
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.
Dhammacariyāsamacariyāhetu kho, gahapatayo, evamidhekacce sattā kāyassa
bhedā paraṃ maraṇā sugatiṃ saggaṃ lokaṃ upapajjantī"ti.</p>

<p><span class="parno">4</span><a class="wp" id="wp6"></a>
<a id="p_9M_1445" class="ms"></a>
"Na kho mayaṃ imassa bhoto gotamassa sankhittena bhāsitassa, vitthārena atthaṃ
avibhattassa, vitthārena atthaṃ ājānāma. Sādhu no bhavaṃ gotamo tathā dhammaṃ
desetu, yathā mayaṃ imassa bhoto gotamassa sankhittena bhāsitassa, vitthārena
atthaṃ avibhattassa, vitthārena atthaṃ ājāneyyāmā"ti. "Tena hi, gahapatayo,
suṇātha, sādhukaṃ manasi karotha, bhāsissāmī"ti. "Evaṃ, bho"ti kho sāleyyakā
brāhmaṇagahapatikā bhagavato paccassosuṃ. Bhagavā etadavoca: </p>

<p><span class="parno">5</span><a class="wp" id="wp7"></a>
<a id="p_9M_1446" class="ms"></a>
<a class="msdiv" id="msdiv_440"></a>
"Tividhaṃ kho, gahapatayo, kāyena adhammacariyāvisamacariyā hoti,
catubbidhaṃ vācāya adhammacariyāvisamacariyā hoti, tividhaṃ manasā
adhammacariyāvisamacariyā hoti.</p>

<p><span class="parno">6</span><a class="wp" id="wp8"></a>
<a id="p_9M_1447" class="ms"></a>
Kathañca, gahapatayo, tividhaṃ kāyena adhammacariyāvisamacariyā hoti? Idha,
gahapatayo, ekacco pāṇātipātī hoti, <span class="var" title="luddo dāruṇo (mr)" id="note458">luddo</span> lohitapāṇi hatappahate niviṭṭho
<span class="var" title="sabbapāṇabhūtesu (s1-3, km, mr)" id="note459">adayāpanno pāṇabhūtesu</span>.</p>

<p><span class="parno">7</span>
<a id="p_9M_1448" class="ms"></a>
Adinnādāyī kho pana hoti. Yaṃ taṃ parassa paravittūpakaraṇaṃ, gāmagataṃ vā
araññagataṃ vā, taṃ adinnaṃ theyyasankhātaṃ ādātā hoti.</p>

<p><span class="parno">8</span>
<a id="p_9M_1449" class="ms"></a>
Kāmesumicchācārī kho pana hoti. Yā tā māturakkhitā piturakkhitā
mātāpiturakkhitā bhāturakkhitā bhaginirakkhitā ñātirakkhitā gottarakkhitā
dhammarakkhitā sassāmikā saparidaṇḍā antamaso mālāguḷaparikkhittāpi,
tathārūpāsu cārittaṃ āpajjitā hoti. Evaṃ kho, gahapatayo, tividhaṃ kāyena
adhammacariyāvisamacariyā hoti.</p>
<hr>

<p><span class="parno">9</span><a class="wp" id="wp9"></a>
<a id="p_9M_1450" class="ms"></a>
Kathañca, gahapatayo, catubbidhaṃ vācāya adhammacariyāvisamacariyā hoti?
Idha, gahapatayo, ekacco musāvādī hoti. Sabhāgato vā parisāgato vā,
ñātimajjhagato vā pūgamajjhagato vā rājakulamajjhagato vā, abhinīto
sakkhipuṭṭho: ‘ehambho purisa, yaṃ jānāsi taṃ vadehī’ti,<q class="open" id="note461" title=" so āha ajānaṃ vā ahaṃ jānāmīti jānaṃ vā ahaṃ na jānāmīti apassaṃ vā ahaṃ passāmīti passaṃ vā ahaṃ na passāmīti (ka-ma)"> so ajānaṃ vā āha:
‘jānāmī’ti, jānaṃ vā āha: ‘na jānāmī’ti, apassaṃ vā āha: ‘passāmī’ti, passaṃ vā
āha: ‘na passāmī’ti</q>. Iti attahetu vā parahetu vā āmisakiñcikkhahetu vā
sampajānamusā bhāsitā hoti.</p>

<p><span class="parno">10</span>
<a id="p_9M_1451" class="ms"></a>
Pisuṇavāco kho pana hoti. Ito sutvā amutra akkhātā imesaṃ bhedāya, amutra vā
sutvā imesaṃ akkhātā amūsaṃ bhedāya. Iti samaggānaṃ vā <span class="var" title="bhedetā (s1-3, km) | bhedakā (mr)" id="note463">bhettā</span>, bhinnānaṃ vā
anuppadātā, vaggārāmo vaggarato vagganandī vaggakaraṇiṃ vācaṃ bhāsitā hoti.</p>

<p><span class="parno">11</span>
<a class="pts1" id="pts1.287"></a>
<a id="p_9M_1452" class="ms"></a>
Pharusavāco kho pana hoti. Yā sā vācā <span class="var" title="kaṇḍakā (mr)" id="note464">aṇḍakā</span> kakkasā parakaṭukā parābhisajjanī
kodhasāmantā asamādhisaṃvattanikā, tathārūpiṃ vācaṃ bhāsitā hoti.</p>

<p><span class="parno">12</span>
<a id="p_9M_1453" class="ms"></a>
Samphappalāpī kho pana hoti. Akālavādī abhūtavādī anatthavādī adhammavādī
avinayavādī. Anidhānavatiṃ vācaṃ bhāsitā hoti akālena anapadesaṃ
apariyantavatiṃ anatthasaṃhitaṃ. Evaṃ kho, gahapatayo, catubbidhaṃ vācāya
adhammacariyāvisamacariyā hoti.</p>
<hr>

<p><span class="parno">13</span><a class="wp" id="wp10"></a>
<a id="p_9M_1454" class="ms"></a>
Kathañca, gahapatayo, tividhaṃ manasā adhammacariyāvisamacariyā hoti? Idha,
gahapatayo, ekacco abhijjhālu hoti, yaṃ taṃ parassa paravittūpakaraṇaṃ taṃ
abhijjhātā hoti: ‘aho vata yaṃ parassa taṃ mamassā’ti.</p>

<p><span class="parno">14</span>
<a id="p_9M_1455" class="ms"></a>
Byāpannacitto kho pana hoti paduṭṭhamanasankappo: ‘ime sattā haññantu vā
vajjhantu vā ucchijjantu vā<q class="open" id="note465" title=" etthantare pāṭho syā1-3 potthakesu"> vinassantu vā</q> mā vā <span class="var" title="mā vā ahesuṃ iti vāti (bj, pts1, mr)" id="note467">ahesun’ti</span>.</p>

<p><span class="parno">15</span>
<a id="p_9M_1456" class="ms"></a>
Micchādiṭṭhiko kho pana hoti viparītadassano: ‘natthi dinnaṃ natthi yiṭṭhaṃ
natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko
natthi paro loko, natthi mātā natthi pitā, natthi sattā opapātikā, natthi loke
samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ
abhiññā sacchikatvā pavedentī’ti. Evaṃ kho, gahapatayo, tividhaṃ manasā
adhammacariyāvisamacariyā hoti.</p>

<p><span class="parno">16</span>
<a id="p_9M_1457" class="ms"></a>
Evaṃ adhammacariyāvisamacariyāhetu kho, gahapatayo, evamidhekacce sattā
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p>

<p><span class="parno">17</span><a class="wp" id="wp11"></a>
<a id="p_9M_1458" class="ms"></a>
<a class="msdiv" id="msdiv_441"></a>
Tividhaṃ kho, gahapatayo, kāyena dhammacariyāsamacariyā hoti, catubbidhaṃ
vācāya dhammacariyāsamacariyā hoti, tividhaṃ manasā dhammacariyāsamacariyā
hoti.</p>

<p><span class="parno">18</span><a class="wp" id="wp12"></a>
<a id="p_9M_1459" class="ms"></a>
Kathañca, gahapatayo, tividhaṃ kāyena dhammacariyāsamacariyā hoti? Idha,
gahapatayo, ekacco pāṇātipātaṃ pahāya pāṇātipātā paṭivirato hoti, nihitadaṇḍo
nihitasattho lajjī dayāpanno sabbapāṇabhūtahitānukampī viharati.</p>

<p><span class="parno">19</span>
<a id="p_9M_1460" class="ms"></a>
Adinnādānaṃ pahāya adinnādānā paṭivirato hoti. Yaṃ taṃ parassa
paravittūpakaraṇaṃ, gāmagataṃ vā araññagataṃ vā, taṃ nādinnaṃ theyyasankhātaṃ
ādātā hoti.</p>

<p><span class="parno">20</span>
<a class="pts1" id="pts1.288"></a>
<a id="p_9M_1461" class="ms"></a>
Kāmesumicchācāraṃ pahāya kāmesumicchācārā paṭivirato hoti. Yā tā māturakkhitā
piturakkhitā mātāpiturakkhitā bhāturakkhitā bhaginirakkhitā ñātirakkhitā
gottarakkhitā dhammarakkhitā sassāmikā saparidaṇḍā antamaso mālāguḷaparikkhittāpi, tathārūpāsu na cārittaṃ āpajjitā hoti. Evaṃ kho, gahapatayo, tividhaṃ kāyena dhammacariyāsamacariyā hoti.</p>

<p><span class="parno">21</span><a class="wp" id="wp13"></a>
<a id="p_9M_1462" class="ms"></a>
Kathañca, gahapatayo, catubbidhaṃ vācāya dhammacariyāsamacariyā hoti? Idha,
gahapatayo, ekacco musāvādaṃ pahāya musāvādā paṭivirato hoti. Sabhāgato vā
parisāgato vā, ñātimajjhagato vā pūgamajjhagato vā rājakulamajjhagato vā,
abhinīto sakkhipuṭṭho: ‘ehambho purisa, yaṃ jānāsi taṃ vadehī’ti, so ajānaṃ vā
āha: ‘na jānāmī’ti, jānaṃ vā āha: ‘jānāmī’ti, apassaṃ vā āha: ‘na passāmī’ti,
passaṃ vā āha: ‘passāmī’ti. Iti attahetu vā parahetu vā āmisakiñcikkhahetu vā
na sampajānamusā bhāsitā hoti.</p>

<p><span class="parno">22</span>
<a id="p_9M_1463" class="ms"></a>
Pisuṇaṃ vācaṃ pahāya pisuṇāya vācāya paṭivirato hoti, ito sutvā na amutra
akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti
bhinnānaṃ vā sandhātā, sahitānaṃ vā anuppadātā, samaggārāmo samaggarato
samagganandī samaggakaraṇiṃ vācaṃ bhāsitā hoti.</p>

<p><span class="parno">23</span>
<a id="p_9M_1464" class="ms"></a>
Pharusaṃ vācaṃ pahāya pharusāya vācāya paṭivirato hoti. Yā sā vācā nelā
kaṇṇasukhā pemanīyā hadayangamā porī bahujanakantā bahujanamanāpā—tathārūpiṃ
vācaṃ bhāsitā hoti.</p>

<p><span class="parno">24</span>
<a id="p_9M_1465" class="ms"></a>
Samphappalāpaṃ pahāya samphappalāpā paṭivirato hoti. Kālavādī bhūtavādī
atthavādī dhammavādī vinayavādī nidhānavatiṃ vācaṃ bhāsitā hoti kālena
sāpadesaṃ pariyantavatiṃ atthasaṃhitaṃ. Evaṃ kho, gahapatayo, catubbidhaṃ
vācāya dhammacariyāsamacariyā hoti.</p>

<p><span class="parno">25</span><a class="wp" id="wp14"></a>
<a id="p_9M_1466" class="ms"></a>
Kathañca, gahapatayo, tividhaṃ manasā dhammacariyāsamacariyā hoti? Idha,
gahapatayo, ekacco anabhijjhālu hoti, yaṃ taṃ parassa paravittūpakaraṇaṃ taṃ
nābhijjhātā hoti: ‘aho vata yaṃ parassa taṃ mamassā’ti.</p>

<p><span class="parno">26</span>
<a id="p_9M_1467" class="ms"></a>
Abyāpannacitto kho pana hoti appaduṭṭhamanasankappo: ‘ime sattā averā
abyābajjhā anīghā sukhī attānaṃ pariharantū’ti.</p>

<p><span class="parno">27</span>
<a id="p_9M_1468" class="ms"></a>
Sammādiṭṭhiko kho pana hoti aviparītadassano: ‘atthi dinnaṃ atthi yiṭṭhaṃ atthi
hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko atthi
paro loko, atthi mātā atthi pitā, atthi sattā opapātikā, atthi loke
samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ
abhiññā sacchikatvā pavedentī’ti. Evaṃ kho, gahapatayo, tividhaṃ manasā
dhammacariyāsamacariyā hoti.</p>

<p><span class="parno">28</span>
<a id="p_9M_1469" class="ms"></a>
Evaṃ dhammacariyāsamacariyāhetu kho, gahapatayo, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<hr>

<p><span class="parno">29</span><a class="wp" id="wp15"></a>
<a class="pts1" id="pts1.289"></a>
<a id="p_9M_1470" class="ms"></a>
<a class="msdiv" id="msdiv_442"></a>
Ākankheyya ce, gahapatayo, dhammacārī samacārī: ‘aho vatāhaṃ kāyassa bhedā
paraṃ maraṇā khattiyamahāsālānaṃ sahabyataṃ upapajjeyyan’ti; ṭhānaṃ kho panetaṃ
vijjati, yaṃ so kāyassa bhedā paraṃ maraṇā khattiyamahāsālānaṃ sahabyataṃ
upapajjeyya. Taṃ kissa hetu? Tathā hi so dhammacārī samacārī.</p>

<p><span class="parno">30</span><a class="wp" id="wp16-17"></a>
<a id="p_9M_1471" class="ms"></a>
Ākankheyya ce, gahapatayo, dhammacārī samacārī: ‘aho vatāhaṃ kāyassa bhedā
paraṃ maraṇā brāhmaṇamahāsālānaṃ … pe … gahapatimahāsālānaṃ sahabyataṃ
upapajjeyyan’ti; ṭhānaṃ kho panetaṃ vijjati, yaṃ so kāyassa bhedā paraṃ maraṇā
gahapatimahāsālānaṃ sahabyataṃ upapajjeyya. Taṃ kissa hetu? Tathā hi so
dhammacārī samacārī.</p>
<hr>

<p><span class="parno">31</span><a class="wp" id="wp18-42"></a>
<a id="p_9M_1472" class="ms"></a>
Ākankheyya ce, gahapatayo, dhammacārī samacārī: ‘aho vatāhaṃ kāyassa bhedā
paraṃ maraṇā cātumahārājikānaṃ devānaṃ sahabyataṃ upapajjeyyan’ti; ṭhānaṃ kho
panetaṃ vijjati, yaṃ so kāyassa bhedā paraṃ maraṇā cātumahārājikānaṃ devānaṃ
sahabyataṃ upapajjeyya. Taṃ kissa hetu? Tathā hi so dhammacārī samacārī.</p>

<p><span class="parno">32</span>
<a id="p_9M_1473" class="ms"></a>
Ākankheyya ce, gahapatayo, dhammacārī samacārī: ‘aho vatāhaṃ kāyassa bhedā
paraṃ maraṇā tāvatiṃsānaṃ devānaṃ … pe … yāmānaṃ devānaṃ … tusitānaṃ devānaṃ  …
nimmānaratīnaṃ devānaṃ … paranimmitavasavattīnaṃ devānaṃ … brahmakāyikānaṃ
devānaṃ sahabyataṃ upapajjeyyan’ti; ṭhānaṃ kho panetaṃ vijjati, yaṃ so kāyassa
bhedā paraṃ maraṇā brahmakāyikānaṃ devānaṃ sahabyataṃ upapajjeyya. Taṃ kissa
hetu? Tathā hi so dhammacārī samacārī.</p>

<p><span class="parno">33</span>
<a id="p_9M_1474" class="ms"></a>
Ākankheyya ce, gahapatayo, dhammacārī samacārī: ‘aho vatāhaṃ kāyassa bhedā
paraṃ maraṇā ābhānaṃ devānaṃ sahabyataṃ upapajjeyyan’ti; ṭhānaṃ kho panetaṃ
vijjati, yaṃ so kāyassa bhedā paraṃ maraṇā ābhānaṃ devānaṃ sahabyataṃ
upapajjeyya. Taṃ kissa hetu? Tathā hi so dhammacārī samacārī.</p>

<p><span class="parno">34</span>
<a id="p_9M_1475" class="ms"></a>
Ākankheyya ce, gahapatayo, dhammacārī samacārī: ‘aho vatāhaṃ kāyassa bhedā
paraṃ maraṇā parittābhānaṃ devānaṃ … pe … appamāṇābhānaṃ devānaṃ … ābhassarānaṃ
devānaṃ … parittasubhānaṃ devānaṃ … appamāṇasubhānaṃ devānaṃ … subhakiṇhānaṃ
devānaṃ … vehapphalānaṃ devānaṃ … avihānaṃ devānaṃ … atappānaṃ devānaṃ  …
sudassānaṃ devānaṃ … sudassīnaṃ devānaṃ … akaniṭṭhānaṃ devānaṃ  …
ākāsānañcāyatanūpagānaṃ devānaṃ … viññāṇañcāyatanūpagānaṃ devānaṃ  …
ākiñcaññāyatanūpagānaṃ devānaṃ … nevasaññānāsaññāyatanūpagānaṃ devānaṃ
sahabyataṃ upapajjeyyan’ti; ṭhānaṃ kho panetaṃ vijjati, yaṃ so kāyassa bhedā
paraṃ maraṇā nevasaññānāsaññāyatanūpagānaṃ devānaṃ sahabyataṃ upapajjeyya.
Taṃ kissa hetu? Tathā hi so dhammacārī samacārī.</p>
<hr>

<p><span class="parno">35</span><a class="wp" id="wp43"></a>
<a id="p_9M_1476" class="ms"></a>
Ākankheyya ce, gahapatayo, dhammacārī samacārī: ‘aho vatāhaṃ āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja vihareyyan’ti; ṭhānaṃ kho panetaṃ vijjati, yaṃ so āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja vihareyya. Taṃ kissa hetu? Tathā hi so dhammacārī samacārī"ti.</p>

<p><span class="parno">36</span><a class="wp" id="wp44"></a>
<a class="pts1" id="pts1.290"></a>
<a id="p_9M_1477" class="ms"></a>
<a class="msdiv" id="msdiv_443"></a>
Evaṃ vutte, sāleyyakā brāhmaṇagahapatikā bhagavantaṃ etadavocuṃ: "abhikkantaṃ,
bho gotama, abhikkantaṃ, bho gotama. Seyyathāpi, bho gotama, nikkujjitaṃ vā
ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre
vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā
gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ
gacchāma dhammañca bhikkhusaṃghañca. Upāsake no bhavaṃ gotamo dhāretu ajjatagge
<span class="var" title="pāṇupetaṃ (mr)" id="note469">pāṇupete</span> saraṇaṃ gate"ti.</p>
<p class="endsection">Sāleyyakasuttaṃ niṭṭhitaṃ paṭhamaṃ.</p>
</div>
</section>
<div id="nextprev"><a id="previous-sutta" href="./mn40.html"></a><a id="next-sutta" href="./mn42.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN41: Sāleyyakasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
