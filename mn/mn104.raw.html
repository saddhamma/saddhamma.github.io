<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Majjhima Nikaya 104</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN104: Sāmagāmasutta - At Sāmagāma</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.244"></a>
<a id="p_11M_88" class="ms"></a>
<a class="msdiv" id="msdiv_41"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati sāmagāme. <a class="wp" id="wp2"></a>Tena kho pana samayena
nigaṇṭho <span class="var" title="nātaputto (bj, pts1)" id="note56">nāṭaputto</span> pāvāyaṃ <span class="var" title="... kālakato (bj, s1-3, km, pts1)" id="note57">adhunākālankato</span> hoti. Tassa kālaṃkiriyāya bhinnā
nigaṇṭhā <span class="var" title="dveḷhakajātā (s1-3, km, mr)" id="note58">dvedhikajātā</span> bhaṇḍanajātā kalahajātā vivādāpannā aññamaññaṃ
mukhasattīhi vitudantā viharanti: "na tvaṃ imaṃ dhammavinayaṃ ājānāsi, ahaṃ
imaṃ dhammavinayaṃ ājānāmi. Kiṃ tvaṃ imaṃ dhammavinayaṃ ājānissasi.
Micchāpaṭipanno tvamasi, ahamasmi sammāpaṭipanno. Sahitaṃ me, asahitaṃ te.
Purevacanīyaṃ pacchā avaca, pacchāvacanīyaṃ pure avaca. <span class="var" title="āciṇṇaṃ (bj) | aviciṇṇaṃ (si) | aviciṇṇan (pts1)" id="note59">Adhiciṇṇaṃ</span> te
viparāvattaṃ. Āropito te vādo. Niggahitosi, cara vādappamokkhāya; nibbeṭhehi vā
sace pahosī"ti. <span class="var" title="vadhoyeveko (si, s1-3, km, pts1, mr)" id="note60">Vadhoyeva kho</span> maññe nigaṇṭhesu nāṭaputtiyesu vattati. Yepi
nigaṇṭhassa nāṭaputtassa sāvakā gihī odātavasanā tepi nigaṇṭhesu nāṭaputtiyesu
<span class="var" title="nibbiṇṇarūpā (s1) | nibbindarūpā (s2, s3, km, pts1, mr)" id="note61">nibbinnarūpā</span> virattarūpā paṭivānarūpā yathā taṃ durakkhāte dhammavinaye
duppavedite aniyyānike anupasamasaṃvattanike asammāsambuddhappavedite
bhinnathūpe appaṭisaraṇe.</p>

<p><span class="parno">2</span><a class="wp" id="wp3"></a>
<a id="p_11M_89" class="ms"></a>
<a class="msdiv" id="msdiv_42"></a>
Atha kho cundo samaṇuddeso pāvāyaṃ <span class="var" title="vassaṃ vuttho (bj, s1-3, km) | vassavuttho (pts1)" id="note62">vassaṃvuṭṭho</span> yena sāmagāmo yenāyasmā ānando
tenupasankami; upasankamitvā āyasmantaṃ ānandaṃ abhivādetvā ekamantaṃ nisīdi.
Ekamantaṃ nisinno kho cundo samaṇuddeso āyasmantaṃ ānandaṃ etadavoca:
"nigaṇṭho, bhante, nāṭaputto pāvāyaṃ adhunākālankato. Tassa kālaṃkiriyāya
bhinnā nigaṇṭhā dvedhikajātā … pe … bhinnathūpe appaṭisaraṇe"ti. <a class="wp" id="wp4"></a>Evaṃ vutte,
āyasmā ānando cundaṃ samaṇuddesaṃ etadavoca: "atthi kho idaṃ, āvuso cunda,
kathāpābhataṃ bhagavantaṃ dassanāya. Āyāma, āvuso cunda, yena bhagavā
tenupasankamissāma; upasankamitvā etamatthaṃ bhagavato ārocessāmā"ti. "Evaṃ,
bhante"ti kho cundo samaṇuddeso āyasmato ānandassa paccassosi.</p>

<p><span class="parno">3</span>
<a class="pts1" id="pts2.245"></a>
<a id="p_11M_90" class="ms"></a>
Atha kho āyasmā ca ānando cundo ca samaṇuddeso yena bhagavā tenupasankamiṃsu;
upasankamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno
kho āyasmā ānando bhagavantaṃ etadavoca: "ayaṃ, bhante, cundo samaṇuddeso
evamāha: ‘nigaṇṭho, bhante, nāṭaputto pāvāyaṃ adhunākālankato. Tassa
kālaṃkiriyāya bhinnā nigaṇṭhā dvedhikajātā … pe … bhinnathūpe appaṭisaraṇe’ti.
Tassa mayhaṃ, bhante, evaṃ hoti: ‘mā heva bhagavato accayena saṃghe vivādo
uppajji; <span class="var" title="sossa (bj, pts1) | svāyaṃ (mr)" id="note63">svāssa</span> vivādo bahujanāhitāya bahujanāsukhāya bahuno janassa anatthāya
ahitāya dukkhāya devamanussānan’"ti.</p>

<p><span class="parno">4</span><a class="wp" id="wp5"></a>
<a id="p_11M_91" class="ms"></a>
<a class="msdiv" id="msdiv_43"></a>
"Taṃ kiṃ maññasi, ānanda, ye vo mayā dhammā abhiññā desitā, seyyathidaṃ—
cattāro satipaṭṭhānā cattāro sammappadhānā cattāro iddhipādā pañcindriyāni
pañca balāni satta bojjhangā ariyo aṭṭhangiko maggo, passasi no tvaṃ, ānanda,
imesu dhammesu dvepi bhikkhū nānāvāde"ti? "Ye me, bhante, dhammā bhagavatā
abhiññā desitā, seyyathidaṃ—cattāro satipaṭṭhānā cattāro sammappadhānā
cattāro iddhipādā pañcindriyāni pañca balāni satta bojjhangā ariyo aṭṭhangiko
maggo, nāhaṃ passāmi imesu dhammesu dvepi bhikkhū nānāvāde. Ye <span class="var" title="santi ca kho (s1-3, km) | santi ca (mr)" id="note64">ca kho</span>, bhante,
puggalā bhagavantaṃ patissayamānarūpā viharanti tepi bhagavato accayena saṃghe
vivādaṃ janeyyuṃ ajjhājīve vā adhipātimokkhe vā. <span class="var" title="sossa (bj, pts1) | svāyaṃ (mr)" id="note65">Svāssa</span> vivādo bahujanāhitāya
bahujanāsukhāya bahuno janassa anatthāya ahitāya dukkhāya devamanussānan"ti.</p>

<p><span class="parno">5</span>
<a id="p_11M_92" class="ms"></a>
"Appamattako so, ānanda, vivādo yadidaṃ—ajjhājīve vā adhipātimokkhe vā. Magge
vā hi, ānanda, paṭipadāya vā sanghe vivādo uppajjamāno uppajjeyya; svāssa
vivādo bahujanāhitāya bahujanāsukhāya bahuno janassa anatthāya ahitāya dukkhāya
devamanussānaṃ.</p>
<hr>

<p><span class="parno">6</span><a class="wp" id="wp6"></a>
<a class="pts1" id="pts2.246"></a>
<a id="p_11M_93" class="ms"></a>
<a class="msdiv" id="msdiv_44"></a>
Chayimāni, ānanda, vivādamūlāni. Katamāni cha? Idhānanda, bhikkhu kodhano hoti
upanāhī. Yo so, ānanda, bhikkhu kodhano hoti upanāhī so sattharipi agāravo
viharati appatisso, dhammepi agāravo viharati appatisso, saṃghepi agāravo
viharati appatisso, sikkhāyapi na paripūrakārī hoti. Yo so, ānanda, bhikkhu
satthari agāravo viharati appatisso, dhamme … saṃghe agāravo viharati
appatisso, sikkhāya na paripūrakārī hoti, so saṃghe vivādaṃ janeti; yo hoti
vivādo bahujanāhitāya bahujanāsukhāya, bahuno janassa anatthāya ahitāya
dukkhāya devamanussānaṃ. Evarūpañce tumhe, ānanda, vivādamūlaṃ ajjhattaṃ vā
bahiddhā vā samanupasseyyātha, tatra tumhe, ānanda, tasseva pāpakassa
vivādamūlassa pahānāya vāyameyyātha. Evarūpañce tumhe, ānanda, vivādamūlaṃ
ajjhattaṃ vā bahiddhā vā na samanupasseyyātha. Tatra tumhe, ānanda, tasseva
pāpakassa vivādamūlassa āyatiṃ anavassavāya paṭipajjeyyātha. Evametassa
pāpakassa vivādamūlassa pahānaṃ hoti, evametassa pāpakassa vivādamūlassa āyatiṃ
anavassavo hoti.</p>

<p><span class="parno">7</span><a class="wp" id="wp7-11"></a>
<a class="pts1" id="pts2.247"></a>
<a id="p_11M_94" class="ms"></a>
<a class="msdiv" id="msdiv_45"></a>
Puna caparaṃ, ānanda, bhikkhu makkhī hoti paḷāsī … pe … issukī hoti maccharī  …
pe … saṭho hoti māyāvī … pe … pāpiccho hoti <span class="var" title="micchādiṭṭhī (bj, s1-3, km, pts1, mr)" id="note67">micchādiṭṭhi</span> … pe  …
sandiṭṭhiparāmāsī hoti ādhānaggāhī duppaṭinissaggī. Yo so, ānanda, bhikkhu
sandiṭṭhiparāmāsī hoti ādhānaggāhī duppaṭinissaggī so sattharipi agāravo
viharati appatisso, dhammepi agāravo viharati appatisso, saṃghepi agāravo
viharati appatisso, sikkhāyapi na paripūrakārī hoti. Yo so, ānanda, bhikkhu
satthari agāravo viharati appatisso, dhamme … saṃghe … sikkhāya na paripūrakārī
hoti so saṃghe vivādaṃ janeti; yo hoti vivādo bahujanāhitāya bahujanāsukhāya,
bahuno janassa anatthāya ahitāya dukkhāya devamanussānaṃ. Evarūpañce tumhe,
ānanda, vivādamūlaṃ ajjhattaṃ vā bahiddhā vā samanupasseyyātha. Tatra tumhe,
ānanda, tasseva pāpakassa vivādamūlassa pahānāya vāyameyyātha. Evarūpañce
tumhe, ānanda, vivādamūlaṃ ajjhattaṃ vā bahiddhā vā na samanupasseyyātha, tatra
tumhe, ānanda, tasseva pāpakassa vivādamūlassa āyatiṃ anavassavāya
paṭipajjeyyātha. Evametassa pāpakassa vivādamūlassa pahānaṃ hoti, evametassa
pāpakassa vivādamūlassa āyatiṃ anavassavo hoti. Imāni kho, ānanda, cha
vivādamūlāni.</p>

<p><span class="parno">8</span><a class="wp" id="wp12"></a>
<a id="p_11M_95" class="ms"></a>
<a class="msdiv" id="msdiv_46"></a>
Cattārimāni, ānanda, adhikaraṇāni. Katamāni cattāri? Vivādādhikaraṇaṃ,
anuvādādhikaraṇaṃ, āpattādhikaraṇaṃ, kiccādhikaraṇaṃ—imāni kho, ānanda,
cattāri adhikaraṇāni. <a class="wp" id="wp13"></a>Satta kho panime, ānanda, adhikaraṇasamathā – 
uppannuppannānaṃ adhikaraṇānaṃ samathāya vūpasamāya sammukhāvinayo dātabbo,
sativinayo dātabbo, amūḷhavinayo dātabbo, paṭiññāya kāretabbaṃ, yebhuyyasikā,
tassapāpiyasikā, tiṇavatthārako.</p>

<p><span class="parno">9</span><a class="wp" id="wp14"></a>
<a id="p_11M_96" class="ms"></a>
<a class="msdiv" id="msdiv_47"></a>
Kathañcānanda, sammukhāvinayo hoti? Idhānanda, bhikkhū vivadanti dhammoti vā
adhammoti vā vinayoti vā avinayoti vā. Tehānanda, bhikkhūhi sabbeheva samaggehi
sannipatitabbaṃ. Sannipatitvā dhammanetti samanumajjitabbā. Dhammanettiṃ
samanumajjitvā yathā tattha sameti tathā taṃ adhikaraṇaṃ vūpasametabbaṃ. Evaṃ
kho, ānanda, sammukhāvinayo hoti; evañca panidhekaccānaṃ adhikaraṇānaṃ vūpasamo
hoti yadidaṃ—sammukhāvinayena. <span class="brnum">(1)</span></p>

<p><span class="parno">10</span><a class="wp" id="wp15"></a>
<a id="p_11M_97" class="ms"></a>
<a class="msdiv" id="msdiv_48"></a>
Kathañcānanda, yebhuyyasikā hoti? Te ce, ānanda, bhikkhū na sakkonti taṃ
adhikaraṇaṃ tasmiṃ āvāse vūpasametuṃ. Tehānanda, bhikkhūhi yasmiṃ āvāse
bahutarā bhikkhū so āvāso gantabbo. Tattha sabbeheva samaggehi sannipatitabbaṃ.
Sannipatitvā dhammanetti samanumajjitabbā. Dhammanettiṃ samanumajjitvā yathā
tattha sameti tathā taṃ adhikaraṇaṃ vūpasametabbaṃ. Evaṃ kho, ānanda,
yebhuyyasikā hoti, evañca panidhekaccānaṃ adhikaraṇānaṃ vūpasamo hoti yadidaṃ—
yebhuyyasikāya. <span class="brnum">(2)</span></p>

<p><span class="parno">11</span><a class="wp" id="wp16"></a>
<a class="pts1" id="pts2.248"></a>
<a id="p_11M_98" class="ms"></a>
<a class="msdiv" id="msdiv_49"></a>
Kathañcānanda, sativinayo hoti? Idhānanda, bhikkhū bhikkhuṃ evarūpāya garukāya
āpattiyā codenti pārājikena vā pārājikasāmantena vā: ‘saratāyasmā <span class="var" title="evarūpaṃ (s1-3, km, pts1)" id="note68">evarūpiṃ</span>
garukaṃ āpattiṃ āpajjitā pārājikaṃ vā pārājikasāmantaṃ vā’ti? So evamāha: ‘na
kho ahaṃ, āvuso, sarāmi evarūpiṃ garukaṃ āpattiṃ āpajjitā pārājikaṃ vā
pārājikasāmantaṃ vā’ti. <span class="var" title="tassa kho evaṃ (si, s1-3, pts1)" id="note69">Tassa kho</span>, ānanda, bhikkhuno sativinayo dātabbo. Evaṃ
kho, ānanda, sativinayo hoti, evañca panidhekaccānaṃ adhikaraṇānaṃ vūpasamo
hoti yadidaṃ—sativinayena. <span class="brnum">(3)</span></p>

<p><span class="parno">12</span><a class="wp" id="wp17"></a>
<a id="p_11M_99" class="ms"></a>
<a class="msdiv" id="msdiv_50"></a>
Kathañcānanda, amūḷhavinayo hoti? Idhānanda, bhikkhū bhikkhuṃ evarūpāya
garukāya āpattiyā codenti pārājikena vā pārājikasāmantena vā: ‘saratāyasmā
evarūpiṃ garukaṃ āpattiṃ āpajjitā pārājikaṃ vā pārājikasāmantaṃ vā’ti?<q class="open" id="note70" title=" etthantare pāṭho 4V:974 natthi tassapāpiyasikāvāreyevetena"> So
evamāha: ‘na kho ahaṃ, āvuso, sarāmi evarūpiṃ garukaṃ āpattiṃ āpajjitā
pārājikaṃ vā pārājikasāmantaṃ vā’ti. Tamenaṃ so nibbeṭhentaṃ ativeṭheti:
‘inghāyasmā sādhukameva jānāhi yadi sarasi evarūpiṃ garukaṃ āpattiṃ āpajjitā
pārājikaṃ vā pārājikasāmantaṃ vā’ti</q>. So evamāha: ‘ahaṃ kho, āvuso, ummādaṃ
pāpuṇiṃ cetaso vipariyāsaṃ. Tena me ummattakena bahuṃ assāmaṇakaṃ ajjhāciṇṇaṃ
<span class="var" title="bhāsitaparikantaṃ (bj, s1-3, km, pts1)" id="note72">bhāsitaparikkantaṃ</span>. Nāhaṃ taṃ sarāmi. Mūḷhena me etaṃ katan’ti. <span class="var" title="tassa kho evaṃ (s1-3, km, mr)" id="note73">Tassa kho</span>,
ānanda, bhikkhuno amūḷhavinayo dātabbo. Evaṃ kho, ānanda, amūḷhavinayo hoti,
evañca panidhekaccānaṃ adhikaraṇānaṃ vūpasamo hoti yadidaṃ—amūḷhavinayena. <span class="brnum">(4)</span></p>

<p><span class="parno">13</span><a class="wp" id="wp18"></a>
<a id="p_11M_100" class="ms"></a>
<a class="msdiv" id="msdiv_51"></a>
Kathañcānanda, paṭiññātakaraṇaṃ hoti? Idhānanda, bhikkhu codito vā acodito vā
āpattiṃ sarati, vivarati <span class="var" title="uttāniṃ karoti (mr)" id="note74">uttānīkaroti</span>. Tena, ānanda, bhikkhunā <span class="var" title="buḍḍhataro bhikkhu (bj, pts1) | vuḍḍhataro bhikkhu (s1-3, km)" id="note75">vuḍḍhataraṃ
bhikkhuṃ</span> upasankamitvā ekaṃsaṃ cīvaraṃ katvā pāde vanditvā ukkuṭikaṃ nisīditvā
añjaliṃ paggahetvā evamassa vacanīyo: ‘ahaṃ, bhante, itthannāmaṃ āpattiṃ
āpanno, taṃ paṭidesemī’ti. So evamāha: ‘passasī’ti? ‘Āma passāmī’ti. ‘Āyatiṃ<q class="open" id="note76" title=" saṃvaraṃ āpajjeyyāsīti saṃvaraṃ āpajjissāmīti (sī , syā1-3, pā1)">
saṃvareyyāsī’ti. ‘Saṃvarissāmī’ti</q>. Evaṃ kho, ānanda, paṭiññātakaraṇaṃ hoti,
evañca panidhekaccānaṃ adhikaraṇānaṃ vūpasamo hoti yadidaṃ—paṭiññātakaraṇena.
<span class="brnum">(5)</span></p>

<p><span class="parno">14</span><a class="wp" id="wp19"></a>
<a class="pts1" id="pts2.249"></a>
<a id="p_11M_101" class="ms"></a>
<a class="msdiv" id="msdiv_52"></a>
Kathañcānanda, tassapāpiyasikā hoti? Idhānanda, bhikkhu bhikkhuṃ evarūpāya
garukāya āpattiyā codeti pārājikena vā pārājikasāmantena vā: ‘saratāyasmā
evarūpiṃ garukaṃ āpattiṃ āpajjitā pārājikaṃ vā pārājikasāmantaṃ vā’ti? So
evamāha: ‘na kho ahaṃ, āvuso, sarāmi evarūpiṃ garukaṃ āpattiṃ āpajjitā
pārājikaṃ vā pārājikasāmantaṃ vā’ti. Tamenaṃ so nibbeṭhentaṃ ativeṭheti:
‘inghāyasmā sādhukameva jānāhi yadi sarasi evarūpiṃ garukaṃ āpattiṃ āpajjitā
pārājikaṃ vā pārājikasāmantaṃ vā’ti. So evamāha: ‘na kho ahaṃ, āvuso, sarāmi
evarūpiṃ garukaṃ āpattiṃ āpajjitā pārājikaṃ vā pārājikasāmantaṃ vā; sarāmi ca
kho ahaṃ, āvuso, evarūpiṃ appamattikaṃ āpattiṃ āpajjitā’ti. Tamenaṃ so
nibbeṭhentaṃ ativeṭheti: ‘inghāyasmā sādhukameva jānāhi yadi sarasi evarūpiṃ
garukaṃ āpattiṃ āpajjitā pārājikaṃ vā pārājikasāmantaṃ vā’ti? So evamāha:
‘imañhi nāmāhaṃ, āvuso, appamattikaṃ āpattiṃ āpajjitvā apuṭṭho paṭijānissāmi.
Kiṃ panāhaṃ evarūpiṃ garukaṃ āpattiṃ āpajjitvā pārājikaṃ vā pārājikasāmantaṃ vā
puṭṭho na paṭijānissāmī’ti? So evamāha: ‘imañhi nāma tvaṃ, āvuso, appamattikaṃ
āpattiṃ āpajjitvā apuṭṭho na paṭijānissasi, kiṃ pana tvaṃ evarūpiṃ garukaṃ
āpattiṃ āpajjitvā pārājikaṃ vā pārājikasāmantaṃ vā <span class="var" title="apuṭṭho (s1-3, km, mr)" id="note78">puṭṭho</span> paṭijānissasi?
Inghāyasmā sādhukameva jānāhi yadi sarasi evarūpiṃ garukaṃ āpattiṃ āpajjitā
pārājikaṃ vā pārājikasāmantaṃ vā’ti. So evamāha: ‘sarāmi kho ahaṃ, āvuso,
evarūpiṃ garukaṃ āpattiṃ āpajjitā pārājikaṃ vā pārājikasāmantaṃ vā. Davā me
etaṃ vuttaṃ, ravā me etaṃ vuttaṃ—nāhaṃ taṃ sarāmi evarūpiṃ garukaṃ āpattiṃ
āpajjitā pārājikaṃ vā pārājikasāmantaṃ vā’ti. Evaṃ kho, ānanda, tassapāpiyasikā
hoti, evañca panidhekaccānaṃ adhikaraṇānaṃ vūpasamo hoti yadidaṃ—
tassapāpiyasikāya. <span class="brnum">(6)</span></p>

<p><span class="parno">15</span><a class="wp" id="wp20"></a>
<a class="pts1" id="pts2.250"></a>
<a id="p_11M_102" class="ms"></a>
<a class="msdiv" id="msdiv_53"></a>
Kathañcānanda, tiṇavatthārako hoti? Idhānanda, bhikkhūnaṃ bhaṇḍanajātānaṃ
kalahajātānaṃ vivādāpannānaṃ viharataṃ bahuṃ assāmaṇakaṃ ajjhāciṇṇaṃ hoti
bhāsitaparikkantaṃ. Tehānanda, bhikkhūhi sabbeheva samaggehi sannipatitabbaṃ.
Sannipatitvā ekatopakkhikānaṃ bhikkhūnaṃ <span class="var" title="byattatarena (bj, pts1, mr)" id="note79">byattena</span> bhikkhunā uṭṭhāyāsanā ekaṃsaṃ
cīvaraṃ katvā añjaliṃ paṇāmetvā saṃgho ñāpetabbo – </p>

<p><span class="parno">16</span>
<a id="p_11M_103" class="ms"></a>
Suṇātu me, bhante, sangho. Idaṃ amhākaṃ bhaṇḍanajātānaṃ kalahajātānaṃ
vivādāpannānaṃ viharataṃ bahuṃ assāmaṇakaṃ ajjhāciṇṇaṃ bhāsitaparikkantaṃ. Yadi
sanghassa pattakallaṃ, ahaṃ yā ceva imesaṃ āyasmantānaṃ āpatti yā ca attano
āpatti, imesañceva āyasmantānaṃ atthāya attano ca atthāya, sanghamajjhe
tiṇavatthārakena deseyyaṃ, ṭhapetvā thullavajjaṃ ṭhapetvā gihipaṭisaṃyuttan’ti.</p>

<p><span class="parno">17</span>
<a id="p_11M_104" class="ms"></a>
Athāparesaṃ ekatopakkhikānaṃ bhikkhūnaṃ byattena bhikkhunā uṭṭhāyāsanā ekaṃsaṃ
cīvaraṃ katvā añjaliṃ paṇāmetvā sangho ñāpetabbo: </p>

<p><span class="parno">18</span>
<a id="p_11M_105" class="ms"></a>
‘Suṇātu me, bhante, sangho. Idaṃ amhākaṃ bhaṇḍanajātānaṃ kalahajātānaṃ
vivādāpannānaṃ viharataṃ bahuṃ assāmaṇakaṃ ajjhāciṇṇaṃ bhāsitaparikkantaṃ. Yadi
sanghassa pattakallaṃ, ahaṃ yā ceva imesaṃ āyasmantānaṃ āpatti yā ca attano
āpatti, imesañceva āyasmantānaṃ atthāya attano ca atthāya, sanghamajjhe
tiṇavatthārakena deseyyaṃ, ṭhapetvā thullavajjaṃ ṭhapetvā gihipaṭisaṃyuttan’ti.</p>

<p><span class="parno">19</span>
<a id="p_11M_106" class="ms"></a>
Evaṃ kho, ānanda, tiṇavatthārako hoti, evañca panidhekaccānaṃ adhikaraṇānaṃ
vūpasamo hoti yadidaṃ—tiṇavatthārakena. <span class="brnum">(7)</span></p>

<p><span class="parno">20</span><a class="wp" id="wp21"></a>
<a id="p_11M_107" class="ms"></a>
<a class="msdiv" id="msdiv_54"></a>
Chayime, ānanda, dhammā sāraṇīyā piyakaraṇā garukaraṇā sangahāya avivādāya
sāmaggiyā ekībhāvāya saṃvattanti. Katame cha? Idhānanda, bhikkhuno mettaṃ
kāyakammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo
sāraṇīyo piyakaraṇo garukaraṇo sangahāya avivādāya sāmaggiyā ekībhāvāya
saṃvattati. <span class="brnum">(1)</span></p>

<p><span class="parno">21</span>
<a class="pts1" id="pts2.251"></a>
<a id="p_11M_108" class="ms"></a>
Puna caparaṃ, ānanda, bhikkhuno mettaṃ vacīkammaṃ paccupaṭṭhitaṃ hoti
sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo
sangahāya avivādāya sāmaggiyā ekībhāvāya saṃvattati. <span class="brnum">(2)</span></p>

<p><span class="parno">22</span>
<a id="p_11M_109" class="ms"></a>
Puna caparaṃ, ānanda, bhikkhuno mettaṃ manokammaṃ paccupaṭṭhitaṃ hoti
sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo
sangahāya avivādāya sāmaggiyā ekībhāvāya saṃvattati. <span class="brnum">(3)</span></p>

<p><span class="parno">23</span>
<a id="p_11M_110" class="ms"></a>
Puna caparaṃ, ānanda, bhikkhu—ye te lābhā dhammikā dhammaladdhā antamaso
pattapariyāpannamattampi tathārūpehi lābhehi—apaṭivibhattabhogī hoti,
sīlavantehi sabrahmacārīhi sādhāraṇabhogī. Ayampi dhammo sāraṇīyo piyakaraṇo
garukaraṇo sangahāya avivādāya sāmaggiyā ekībhāvāya saṃvattati. <span class="brnum">(4)</span></p>

<p><span class="parno">24</span>
<a id="p_11M_111" class="ms"></a>
Puna caparaṃ, ānanda, bhikkhu—yāni tāni sīlāni akhaṇḍāni acchiddāni asabalāni
akammāsāni bhujissāni viññuppasatthāni aparāmaṭṭhāni samādhisaṃvattanikāni
tathārūpesu sīlesu—sīlasāmaññagato viharati sabrahmacārīhi āvi ceva raho ca.
Ayampi dhammo sāraṇīyo piyakaraṇo garukaraṇo sangahāya avivādāya sāmaggiyā
ekībhāvāya saṃvattati. <span class="brnum">(5)</span></p>

<p><span class="parno">25</span>
<a id="p_11M_112" class="ms"></a>
Puna caparaṃ, ānanda, bhikkhu—yāyaṃ diṭṭhi ariyā niyyānikā niyyāti takkarassa
sammā dukkhakkhayāya tathārūpāya diṭṭhiyā—diṭṭhisāmaññagato viharati
sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo
sangahāya avivādāya sāmaggiyā ekībhāvāya saṃvattati. <span class="brnum">(6)</span></p>

<p><span class="parno">26</span>
<a id="p_11M_113" class="ms"></a>
Ime kho, ānanda, cha sāraṇīyā dhammā piyakaraṇā garukaraṇā sangahāya avivādāya
sāmaggiyā ekībhāvāya saṃvattanti.</p>

<p><span class="parno">27</span><a class="wp" id="wp22"></a>
<a id="p_11M_114" class="ms"></a>
Ime ce tumhe, ānanda, cha sāraṇīye dhamme samādāya vatteyyātha, passatha no
tumhe, ānanda, taṃ vacanapathaṃ aṇuṃ vā thūlaṃ vā yaṃ tumhe nādhivāseyyāthā"ti?
"No hetaṃ, bhante". "Tasmātihānanda, ime cha sāraṇīye dhamme samādāya vattatha.
Taṃ vo bhavissati dīgharattaṃ hitāya sukhāyā"ti.</p>

<p><span class="parno">28</span>
<a id="p_11M_115" class="ms"></a>
Idamavoca bhagavā. Attamano āyasmā ānando bhagavato bhāsitaṃ abhinandīti.</p>
<p class="endsection">Sāmagāmasuttaṃ niṭṭhitaṃ catutthaṃ.</p>
</div>
</section>
<div id="nextprev"><a id="previous-sutta" href="./mn103.html"></a><a id="next-sutta" href="./mn105.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN104: Sāmagāmasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
