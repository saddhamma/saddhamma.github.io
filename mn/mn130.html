<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 130</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN130: Devadūtasutta - The Divine Messengers</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_11M_718" class="ms"></a>
<a class="msdiv" id="msdiv_261"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: </p>

<p><span class="parno">2</span><a class="wp" id="wp2"></a>
<a class="pts1" id="pts3.179"></a>
<a id="p_11M_719" class="ms"></a>
"Seyyathāpi, bhikkhave, dve agārā <span class="var" title="sandhidvārā (mr)" id="note383">sadvārā</span>, tattha cakkhumā puriso majjhe ṭhito
passeyya manusse gehaṃ pavisantepi nikkhamantepi anucankamantepi
anuvicarantepi; evameva kho ahaṃ, bhikkhave, dibbena cakkhunā visuddhena
atikkantamānusakena satte passāmi cavamāne upapajjamāne hīne paṇīte suvaṇṇe
dubbaṇṇe, sugate duggate yathākammūpage satte pajānāmi: ‘ime vata bhonto sattā
kāyasucaritena samannāgatā vacīsucaritena samannāgatā manosucaritena
samannāgatā ariyānaṃ anupavādakā sammādiṭṭhikā sammādiṭṭhikammasamādānā; te
kāyassa bhedā paraṃ maraṇā sugatiṃ saggaṃ lokaṃ upapannā. Ime vā pana bhonto
sattā kāyasucaritena samannāgatā vacīsucaritena samannāgatā manosucaritena
samannāgatā ariyānaṃ anupavādakā sammādiṭṭhikā sammādiṭṭhikammasamādānā; te
kāyassa bhedā paraṃ maraṇā manussesu upapannā. Ime vata bhonto sattā
kāyaduccaritena samannāgatā vacīduccaritena samannāgatā manoduccaritena
samannāgatā ariyānaṃ upavādakā micchādiṭṭhikā micchādiṭṭhikammasamādānā; te
kāyassa bhedā paraṃ maraṇā pettivisayaṃ upapannā. Ime vā pana bhonto sattā
kāyaduccaritena samannāgatā vacīduccaritena samannāgatā manoduccaritena
samannāgatā ariyānaṃ upavādakā micchādiṭṭhikā micchādiṭṭhikammasamādānā; te
kāyassa bhedā paraṃ maraṇā tiracchānayoniṃ upapannā. Ime vā pana bhonto sattā
kāyaduccaritena samannāgatā vacīduccaritena samannāgatā manoduccaritena
samannāgatā ariyānaṃ upavādakā micchādiṭṭhikā micchādiṭṭhikammasamādānā; te
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā’ti.</p>

<p><span class="parno">3</span><a class="wp" id="wp3"></a>
<a id="p_11M_720" class="ms"></a>
<a class="msdiv" id="msdiv_262"></a>
Tamenaṃ, bhikkhave, nirayapālā nānābāhāsu gahetvā yamassa rañño dassenti:
‘ayaṃ, deva, puriso amatteyyo apetteyyo asāmañño abrāhmañño, na kule
jeṭṭhāpacāyī. Imassa devo daṇḍaṃ paṇetū’ti. Tamenaṃ, bhikkhave, yamo rājā
paṭhamaṃ devadūtaṃ samanuyuñjati samanugāhati samanubhāsati: ‘ambho purisa, na
tvaṃ addasa manussesu paṭhamaṃ devadūtaṃ pātubhūtan’ti? So evamāha: ‘nāddasaṃ,
bhante’ti.</p>

<p><span class="parno">4</span><a class="wp" id="wp4"></a>
<a id="p_11M_721" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
daharaṃ kumāraṃ mandaṃ uttānaseyyakaṃ sake muttakarīse palipannaṃ semānan’ti?
So evamāha: ‘addasaṃ, bhante’ti.</p>

<p><span class="parno">5</span>
<a id="p_11M_722" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi—ahampi khomhi jātidhammo, jātiṃ anatīto. Handāhaṃ
kalyāṇaṃ karomi kāyena vācāya manasā’ti? So evamāha: ‘nāsakkhissaṃ, bhante,
pamādassaṃ, bhante’ti.</p>

<p><span class="parno">6</span>
<a class="pts1" id="pts3.180"></a>
<a id="p_11M_723" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādavatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ <span class="var" title="pāpaṃ kammaṃ (bj, pts1)" id="note384">pāpakammaṃ</span> neva mātarā kataṃ na pitarā
kataṃ na bhātarā kataṃ na bhaginiyā kataṃ na mittāmaccehi kataṃ na
ñātisālohitehi kataṃ na samaṇabrāhmaṇehi kataṃ na devatāhi kataṃ, tayāvetaṃ
<span class="var" title="pāpaṃ kammaṃ (bj, pts1)" id="note385">pāpakammaṃ</span> kataṃ, tvaññevetassa vipākaṃ paṭisaṃvedissasī’ti. <span class="brnum">(1)</span></p>
<hr>

<p><span class="parno">7</span><a class="wp" id="wp5"></a>
<a id="p_11M_724" class="ms"></a>
<a class="msdiv" id="msdiv_263"></a>
Tamenaṃ, bhikkhave, yamo rājā paṭhamaṃ devadūtaṃ samanuyuñjitvā samanugāhitvā
samanubhāsitvā dutiyaṃ devadūtaṃ samanuyuñjati samanugāhati samanubhāsati:
‘ambho purisa, na tvaṃ addasa manussesu dutiyaṃ devadūtaṃ pātubhūtan’ti? So
evamāha: ‘nāddasaṃ, bhante’ti.</p>

<p><span class="parno">8</span>
<a id="p_11M_725" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
itthiṃ vā purisaṃ vā <span class="var" title="(āsītikaṃ vā nāvutikaṃ vā vassasatikaṃ vā jātiyā) (bj) | (āsītikaṃ vā navutikaṃ vā vassasatikaṃ vā jātiyā) (si, s1-3, km, pts1 ^an3.36#1 [36. Devadūtasutta])" id="note387">()</span> jiṇṇaṃ gopānasivankaṃ bhoggaṃ daṇḍaparāyanaṃ
pavedhamānaṃ gacchantaṃ āturaṃ gatayobbanaṃ khaṇḍadantaṃ palitakesaṃ vilūnaṃ
<span class="var" title="khalitaṃsiro (bj) | khalitaṃsiraṃ (s1-3, km, pts1) | khallitasiraṃ (^an3.36#1 [36. Devadūtasutta])" id="note388">khalitasiraṃ</span> valinaṃ tilakāhatagattan’ti? So evamāha: ‘addasaṃ, bhante’ti.</p>

<p><span class="parno">9</span>
<a id="p_11M_726" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi—ahampi khomhi jarādhammo, jaraṃ anatīto. Handāhaṃ
kalyāṇaṃ karomi kāyena vācāya manasā’ti? So evamāha: ‘nāsakkhissaṃ, bhante,
pamādassaṃ, bhante’ti.</p>

<p><span class="parno">10</span>
<a id="p_11M_727" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādavatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ na pitarā
kataṃ na bhātarā kataṃ na bhaginiyā kataṃ na mittāmaccehi kataṃ na
ñātisālohitehi kataṃ na samaṇabrāhmaṇehi kataṃ na devatāhi kataṃ, tayāvetaṃ
pāpakammaṃ kataṃ, tvaññevetassa vipākaṃ paṭisaṃvedissasī’ti. <span class="brnum">(2)</span></p>

<p><span class="parno">11</span><a class="wp" id="wp6"></a>
<a class="pts1" id="pts3.181"></a>
<a id="p_11M_728" class="ms"></a>
<a class="msdiv" id="msdiv_264"></a>
Tamenaṃ, bhikkhave, yamo rājā dutiyaṃ devadūtaṃ samanuyuñjitvā samanugāhitvā
samanubhāsitvā tatiyaṃ devadūtaṃ samanuyuñjati samanugāhati samanubhāsati:
‘ambho purisa, na tvaṃ addasa manussesu tatiyaṃ devadūtaṃ pātubhūtan’ti? So
evamāha: ‘nāddasaṃ, bhante’ti.</p>

<p><span class="parno">12</span>
<a id="p_11M_729" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
itthiṃ vā purisaṃ vā ābādhikaṃ dukkhitaṃ bāḷhagilānaṃ sake muttakarīse
palipannaṃ semānaṃ aññehi vuṭṭhāpiyamānaṃ aññehi saṃvesiyamānan’ti? So evamāha:
‘addasaṃ, bhante’ti.</p>

<p><span class="parno">13</span>
<a id="p_11M_730" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi—ahampi khomhi byādhidhammo, byādhiṃ anatīto.
Handāhaṃ kalyāṇaṃ karomi kāyena vācāya manasā’ti? So evamāha: ‘nāsakkhissaṃ,
bhante, pamādassaṃ, bhante’ti.</p>

<p><span class="parno">14</span>
<a id="p_11M_731" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādavatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ na pitarā
kataṃ na bhātarā kataṃ na bhaginiyā kataṃ na mittāmaccehi kataṃ na
ñātisālohitehi kataṃ na samaṇabrāhmaṇehi kataṃ na devatāhi kataṃ, tayāvetaṃ
pāpakammaṃ kataṃ, tvaññevetassa vipākaṃ paṭisaṃvedissasī’ti. <span class="brnum">(3)</span></p>
<hr>

<p><span class="parno">15</span><a class="wp" id="wp7"></a>
<a id="p_11M_732" class="ms"></a>
<a class="msdiv" id="msdiv_265"></a>
Tamenaṃ, bhikkhave, yamo rājā tatiyaṃ devadūtaṃ samanuyuñjitvā samanugāhitvā
samanubhāsitvā catutthaṃ devadūtaṃ samanuyuñjati samanugāhati samanubhāsati:
‘ambho purisa, na tvaṃ addasa manussesu catutthaṃ devadūtaṃ pātubhūtan’ti? So
evamāha: ‘nāddasaṃ, bhante’ti.</p>

<p><span class="parno">16</span>
<a id="p_11M_733" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
rājāno coraṃ āgucāriṃ gahetvā vividhā kammakāraṇā kārente—kasāhipi tāḷente
vettehipi tāḷente addhadaṇḍakehipi tāḷente hatthampi chindante pādampi
chindante hatthapādampi chindante kaṇṇampi chindante nāsampi chindante
kaṇṇanāsampi chindante bilangathālikampi karonte sankhamuṇḍikampi karonte
rāhumukhampi karonte jotimālikampi karonte hatthapajjotikampi karonte
erakavattikampi karonte cīrakavāsikampi karonte eṇeyyakampi karonte
baḷisamaṃsikampi karonte kahāpaṇikampi karonte khārāpatacchikampi karonte
palighaparivattikampi karonte palālapīṭhakampi karonte tattenapi telena
osiñcante sunakhehipi khādāpente jīvantampi sūle uttāsente asināpi sīsaṃ
chindante’ti? So evamāha: ‘addasaṃ, bhante’ti.</p>
<hr>

<p><span class="parno">17</span>
<a class="pts1" id="pts3.182"></a>
<a id="p_11M_734" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi—ye kira, bho, pāpakāni kammāni karonti te diṭṭheva
dhamme evarūpā vividhā kammakāraṇā karīyanti, <span class="var" title="kimanga (bj, s1, pts1)" id="note389">kimangaṃ</span> pana parattha. Handāhaṃ
kalyāṇaṃ karomi kāyena vācāya manasā’ti? So evamāha: ‘nāsakkhissaṃ, bhante,
pamādassaṃ, bhante’ti.</p>

<p><span class="parno">18</span>
<a id="p_11M_735" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādavatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ na pitarā
kataṃ na bhātarā kataṃ na bhaginiyā kataṃ na mittāmaccehi kataṃ na
ñātisālohitehi kataṃ na samaṇabrāhmaṇehi kataṃ na devatāhi kataṃ, tayāvetaṃ
pāpakammaṃ kataṃ, tvaññevetassa vipākaṃ paṭisaṃvedissasī’ti. <span class="brnum">(4)</span></p>

<p><span class="parno">19</span><a class="wp" id="wp8"></a>
<a id="p_11M_736" class="ms"></a>
<a class="msdiv" id="msdiv_266"></a>
Tamenaṃ, bhikkhave, yamo rājā catutthaṃ devadūtaṃ samanuyuñjitvā samanugāhitvā
samanubhāsitvā pañcamaṃ devadūtaṃ samanuyuñjati samanugāhati samanubhāsati:
‘ambho purisa, na tvaṃ addasa manussesu pañcamaṃ devadūtaṃ pātubhūtan’ti? So
evamāha: ‘nāddasaṃ, bhante’ti.</p>

<p><span class="parno">20</span>
<a id="p_11M_737" class="ms"></a>
Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu
itthiṃ vā purisaṃ vā ekāhamataṃ vā dvīhamataṃ vā tīhamataṃ vā uddhumātakaṃ
vinīlakaṃ vipubbakajātan’ti? So evamāha: ‘addasaṃ, bhante’ti.</p>

<p><span class="parno">21</span>
<a id="p_11M_738" class="ms"></a>
Tamenaṃ, bhikkhave, yamo rājā evamāha: ‘ambho purisa, tassa te viññussa sato
mahallakassa na etadahosi—ahampi khomhi maraṇadhammo, maraṇaṃ anatīto.
Handāhaṃ kalyāṇaṃ karomi kāyena vācāya manasā’ti? So evamāha: ‘nāsakkhissaṃ,
bhante, pamādassaṃ, bhante’ti.</p>

<p><span class="parno">22</span>
<a id="p_11M_739" class="ms"></a>
Tamenaṃ, bhikkhave, yamo rājā evamāha: ‘ambho purisa, pamādavatāya na
kalyāṇamakāsi kāyena vācāya manasā. Taggha tvaṃ, ambho purisa, tathā karissanti
yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ na pitarā
kataṃ na bhātarā kataṃ na bhaginiyā kataṃ na mittāmaccehi kataṃ na
ñātisālohitehi kataṃ na samaṇabrāhmaṇehi kataṃ na devatāhi kataṃ, tayāvetaṃ
pāpakammaṃ kataṃ, tvaññevetassa vipākaṃ paṭisaṃvedissasī’ti. <span class="brnum">(5)</span></p>
<hr>

<p><span class="parno">23</span><a class="wp" id="wp9"></a>
<a class="pts1" id="pts3.183"></a>
<a id="p_11M_740" class="ms"></a>
<a class="msdiv" id="msdiv_267"></a>
Tamenaṃ, bhikkhave, yamo rājā pañcamaṃ devadūtaṃ samanuyuñjitvā samanugāhitvā
samanubhāsitvā tuṇhī hoti. <a class="wp" id="wp10"></a>Tamenaṃ, bhikkhave, nirayapālā pañcavidhabandhanaṃ
nāma kammakāraṇaṃ karonti—tattaṃ ayokhilaṃ hatthe gamenti, tattaṃ ayokhilaṃ
dutiye hatthe gamenti, tattaṃ ayokhilaṃ pāde gamenti, tattaṃ ayokhilaṃ dutiye
pāde gamenti, tattaṃ ayokhilaṃ majjheurasmiṃ gamenti. So tattha dukkhā tibbā
kharā kaṭukā vedanā vedeti, na ca tāva kālaṃ karoti yāva na taṃ pāpakammaṃ
byantīhoti. <a class="wp" id="wp11"></a>Tamenaṃ, bhikkhave, nirayapālā saṃvesetvā kuṭhārīhi tacchanti … pe
 …  <a class="wp" id="wp12"></a>tamenaṃ, bhikkhave, nirayapālā uddhampādaṃ adhosiraṃ gahetvā vāsīhi tacchanti
 …  pe … <a class="wp" id="wp13"></a>tamenaṃ, bhikkhave, nirayapālā rathe yojetvā ādittāya pathaviyā
sampajjalitāya sajotibhūtāya sārentipi, paccāsārentipi … pe … <a class="wp" id="wp14"></a>tamenaṃ,
bhikkhave, nirayapālā mahantaṃ angārapabbataṃ ādittaṃ sampajjalitaṃ
sajotibhūtaṃ āropentipi oropentipi … pe … <a class="wp" id="wp15"></a>tamenaṃ, bhikkhave, nirayapālā
uddhampādaṃ adhosiraṃ gahetvā tattāya lohakumbhiyā pakkhipanti ādittāya
sampajjalitāya sajotibhūtāya. So tattha pheṇuddehakaṃ paccati. So tattha
pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi
tiriyaṃ gacchati. So tattha dukkhā tibbā kharā kaṭukā vedanā vedeti, na ca tāva
kālaṃ karoti yāva na taṃ pāpakammaṃ byantīhoti. <a class="wp" id="wp16"></a>Tamenaṃ, bhikkhave, nirayapālā
mahāniraye pakkhipanti. So kho pana, bhikkhave, mahānirayo – </p>
<blockquote>

<p><span class="parno">24</span>
<a id="p_11M_741" class="ms"></a>
Catukkaṇṇo catudvāro,<br>
vibhatto bhāgaso mito;<br>
Ayopākārapariyanto,<br>
ayasā paṭikujjito.
</p>

<p><span class="parno">25</span>
<a id="p_11M_742" class="ms"></a>
Tassa ayomayā bhūmi,<br>
jalitā tejasāyutā;<br>
Samantā yojanasataṃ,<br>
pharitvā tiṭṭhati sabbadā.
</p>
</blockquote>
<hr>

<p><span class="parno">26</span><a class="wp" id="wp17"></a>
<a class="pts1" id="pts3.184"></a>
<a id="p_11M_743" class="ms"></a>
<a class="msdiv" id="msdiv_268"></a>
Tassa kho pana, bhikkhave, mahānirayassa puratthimāya bhittiyā acci uṭṭhahitvā
pacchimāya bhittiyā paṭihaññati, pacchimāya bhittiyā acci uṭṭhahitvā
puratthimāya bhittiyā paṭihaññati, uttarāya bhittiyā acci uṭṭhahitvā dakkhiṇāya
bhittiyā paṭihaññati, dakkhiṇāya bhittiyā acci uṭṭhahitvā uttarāya bhittiyā
paṭihaññati, heṭṭhā acci uṭṭhahitvā upari paṭihaññati, uparito acci uṭṭhahitvā
heṭṭhā paṭihaññati. So tattha dukkhā tibbā kharā kaṭukā vedanā vedeti, na ca
tāva kālaṃ karoti yāva na taṃ pāpakammaṃ byantīhoti.</p>

<p><span class="parno">27</span><a class="wp" id="wp18"></a>
<a id="p_11M_744" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
tassa mahānirayassa puratthimaṃ dvāraṃ <span class="var" title="avāpurīyati (bj)" id="note393">apāpurīyati</span>. So tattha sīghena javena
dhāvati. Tassa sīghena javena dhāvato chavimpi ḍayhati, cammampi ḍayhati,
maṃsampi ḍayhati, nhārumpi ḍayhati, aṭṭhīnipi sampadhūpāyanti, ubbhataṃ
tādisameva hoti. Yato ca kho so, bhikkhave, bahusampatto hoti, atha taṃ dvāraṃ
<span class="var" title="pithīyati (bj, s1-3, km, pts1)" id="note394">pidhīyati</span>. So tattha dukkhā tibbā kharā kaṭukā vedanā vedeti, na ca tāva kālaṃ
karoti yāva na taṃ pāpakammaṃ byantīhoti.</p>

<p><span class="parno">28</span>
<a id="p_11M_745" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
tassa mahānirayassa pacchimaṃ dvāraṃ apāpurīyati … pe … uttaraṃ dvāraṃ
apāpurīyati … pe … dakkhiṇaṃ dvāraṃ apāpurīyati. So tattha sīghena javena
dhāvati. Tassa sīghena javena dhāvato chavimpi ḍayhati, cammampi ḍayhati,
maṃsampi ḍayhati, nhārumpi ḍayhati, aṭṭhīnipi sampadhūpāyanti, ubbhataṃ
tādisameva hoti. Yato ca kho so, bhikkhave, bahusampatto hoti, atha taṃ dvāraṃ
pidhīyati. So tattha dukkhā tibbā kharā kaṭukā vedanā vedeti, na ca tāva kālaṃ
karoti yāva na taṃ pāpakammaṃ byantīhoti.</p>

<p><span class="parno">29</span><a class="wp" id="wp19"></a>
<a id="p_11M_746" class="ms"></a>
Hoti kho so, bhikkhave, samayo yaṃ kadāci karahaci dīghassa addhuno accayena
tassa mahānirayassa puratthimaṃ dvāraṃ apāpurīyati. So tattha sīghena javena
dhāvati. Tassa sīghena javena dhāvato chavimpi ḍayhati, cammampi ḍayhati,
maṃsampi ḍayhati, nhārumpi ḍayhati, aṭṭhīnipi sampadhūpāyanti, ubbhataṃ
tādisameva hoti. So tena dvārena nikkhamati.</p>

<p><span class="parno">30</span><a class="wp" id="wp20"></a>
<a class="pts1" id="pts3.185"></a>
<a id="p_11M_747" class="ms"></a>
<a class="msdiv" id="msdiv_269"></a>
Tassa kho pana, bhikkhave, mahānirayassa samanantarā sahitameva mahanto
gūthanirayo. So tattha patati. Tasmiṃ kho pana, bhikkhave, gūthaniraye
sūcimukhā pāṇā chaviṃ chindanti, chaviṃ chetvā cammaṃ chindanti, cammaṃ chetvā
maṃsaṃ chindanti, maṃsaṃ chetvā nhāruṃ chindanti, nhāruṃ chetvā aṭṭhiṃ
chindanti, aṭṭhiṃ chetvā aṭṭhimiñjaṃ khādanti. So tattha dukkhā tibbā kharā
kaṭukā vedanā vedeti, na ca tāva kālaṃ karoti yāva na taṃ pāpakammaṃ
byantīhoti. <span class="brnum">(1)</span></p>

<p><span class="parno">31</span><a class="wp" id="wp21"></a>
<a id="p_11M_748" class="ms"></a>
Tassa kho pana, bhikkhave, gūthanirayassa samanantarā sahitameva mahanto
kukkulanirayo. So tattha patati. So tattha dukkhā tibbā kharā kaṭukā vedanā
vedeti, na ca tāva kālaṃ karoti yāva na taṃ pāpakammaṃ byantīhoti. <span class="brnum">(2)</span></p>

<p><span class="parno">32</span><a class="wp" id="wp22"></a>
<a id="p_11M_749" class="ms"></a>
Tassa kho pana, bhikkhave, kukkulanirayassa samanantarā sahitameva mahantaṃ
simbalivanaṃ <span class="var" title="uccaṃ (s1-3, km) | ubbhato (mr)" id="note395">uddhaṃ</span> yojanamuggataṃ <span class="var" title="soḷasangulikaṇṭakaṃ (s1-3)" id="note396">soḷasangulakaṇṭakaṃ</span> ādittaṃ sampajjalitaṃ
sajotibhūtaṃ. Tattha āropentipi oropentipi. So tattha dukkhā tibbā kharā kaṭukā
vedanā vedeti, na ca tāva kālaṃ karoti yāva na taṃ pāpakammaṃ byantīhoti. <span class="brnum">(3)</span></p>

<p><span class="parno">33</span><a class="wp" id="wp23"></a>
<a id="p_11M_750" class="ms"></a>
Tassa kho pana, bhikkhave, simbalivanassa samanantarā sahitameva mahantaṃ
asipattavanaṃ. So tattha pavisati. Tassa vāteritāni pattāni patitāni hatthampi
chindanti, pādampi chindanti, hatthapādampi chindanti, kaṇṇampi chindanti,
nāsampi chindanti, kaṇṇanāsampi chindanti. So tattha dukkhā tibbā kharā kaṭukā
vedanā vedeti, na ca tāva kālaṃ karoti yāva na taṃ pāpakammaṃ byantīhoti. <span class="brnum">(4)</span></p>

<p><span class="parno">34</span><a class="wp" id="wp24"></a>
<a id="p_11M_751" class="ms"></a>
Tassa kho pana, bhikkhave, asipattavanassa samanantarā sahitameva mahatī
<span class="var" title="khārodikā nadī (bj)" id="note397">khārodakā nadī</span>. So tattha patati. So tattha anusotampi vuyhati, paṭisotampi
vuyhati, anusotapaṭisotampi vuyhati. So tattha dukkhā tibbā kharā kaṭukā vedanā
vedeti, na ca tāva kālaṃ karoti yāva na taṃ pāpakammaṃ byantīhoti. <span class="brnum">(5)</span></p>
<hr>

<p><span class="parno">35</span><a class="wp" id="wp25"></a>
<a class="pts1" id="pts3.186"></a>
<a id="p_11M_752" class="ms"></a>
<a class="msdiv" id="msdiv_270"></a>
Tamenaṃ, bhikkhave, nirayapālā balisena uddharitvā thale patiṭṭhāpetvā
evamāhaṃsu: ‘ambho purisa, kiṃ icchasī’ti? So evamāha: ‘jighacchitosmi,
bhante’ti. Tamenaṃ, bhikkhave, nirayapālā tattena ayosankunā mukhaṃ vivaritvā
ādittena sampajjalitena sajotibhūtena tattaṃ lohaguḷaṃ mukhe pakkhipanti
ādittaṃ sampajjalitaṃ sajotibhūtaṃ. So <span class="var" title="tassa (si, pts1) | taṃ tassa (mr)" id="note398">tassa</span> oṭṭhampi <span class="var" title="ḍayhati (bj, s1-3, km, pts1)" id="note399">dahati</span>, mukhampi dahati,
kaṇṭhampi dahati, <span class="var" title="udarampi (s1-3, km)" id="note400">urampi</span> dahati, antampi antaguṇampi ādāya adhobhāgā
nikkhamati. So tattha dukkhā tibbā kharā kaṭukā vedanā vedeti, na ca tāva kālaṃ
karoti yāva na taṃ pāpakammaṃ byantīhoti.</p>

<p><span class="parno">36</span><a class="wp" id="wp26"></a>
<a id="p_11M_753" class="ms"></a>
Tamenaṃ, bhikkhave, nirayapālā evamāhaṃsu: ‘ambho purisa, kiṃ icchasī’ti? So
evamāha: ‘pipāsitosmi, bhante’ti. Tamenaṃ, bhikkhave, nirayapālā tattena
ayosankunā mukhaṃ vivaritvā ādittena sampajjalitena sajotibhūtena tattaṃ
tambalohaṃ mukhe āsiñcanti ādittaṃ sampajjalitaṃ sajotibhūtaṃ. Taṃ <span class="var" title="ettha pana pāṭhabhedo" id="note401">tassa</span>
oṭṭhampi dahati, mukhampi dahati, kaṇṭhampi dahati, urampi dahati, antampi
antaguṇampi ādāya adhobhāgā nikkhamati. So tattha dukkhā tibbā kharā kaṭukā
vedanā vedeti, na ca tāva kālaṃ karoti, yāva na taṃ pāpakammaṃ byantīhoti.
<a class="wp" id="wp27"></a>Tamenaṃ, bhikkhave, nirayapālā puna mahāniraye pakkhipanti.</p>

<p><span class="parno">37</span><a class="wp" id="wp28"></a>
<a id="p_11M_754" class="ms"></a>
Bhūtapubbaṃ, bhikkhave, yamassa rañño etadahosi: ‘ye kira, bho, loke pāpakāni
akusalāni kammāni karonti te evarūpā vividhā kammakāraṇā karīyanti. Aho vatāhaṃ
manussattaṃ labheyyaṃ. Tathāgato ca loke uppajjeyya arahaṃ sammāsambuddho.
Tañcāhaṃ bhagavantaṃ payirupāseyyaṃ. So ca me bhagavā dhammaṃ deseyya. Tassa
cāhaṃ bhagavato dhammaṃ ājāneyyan’ti. <a class="wp" id="wp29"></a>Taṃ kho panāhaṃ, bhikkhave, nāññassa
samaṇassa vā brāhmaṇassa vā sutvā vadāmi, api ca yadeva sāmaṃ ñātaṃ sāmaṃ
diṭṭhaṃ sāmaṃ viditaṃ tadevāhaṃ vadāmī"ti.</p>

<p><span class="parno">38</span><a class="wp" id="wp30"></a>
<a class="pts1" id="pts3.187"></a>
<a id="p_11M_755" class="ms"></a>
<a class="msdiv" id="msdiv_271"></a>
Idamavoca bhagavā. <span class="var" title="idaṃ vatvā (bj, pts1)" id="note402">Idaṃ vatvāna</span> sugato athāparaṃ etadavoca satthā:</p>
<blockquote>

<p><span class="parno">39</span>
<a id="p_11M_756" class="ms"></a>
"Coditā devadūtehi,<br>
ye pamajjanti māṇavā;<br>
Te dīgharattaṃ socanti,<br>
hīnakāyūpagā narā.
</p>

<p><span class="parno">40</span>
<a id="p_11M_757" class="ms"></a>
Ye ca kho devadūtehi,<br>
santo sappurisā idha;<br>
Coditā nappamajjanti,<br>
ariyadhamme kudācanaṃ.
</p>

<p><span class="parno">41</span>
<a id="p_11M_758" class="ms"></a>
Upādāne bhayaṃ disvā,<br>
jātimaraṇasambhave;<br>
Anupādā vimuccanti,<br>
jātimaraṇasankhaye.
</p>

<p><span class="parno">42</span>
<a id="p_11M_759" class="ms"></a>
Te khemappattā sukhino,<br>
diṭṭhadhammābhinibbutā;<br>
Sabbaverabhayātītā,<br>
<span class="var" title="sabbadukkhā (mr)" id="note403">sabbadukkhaṃ</span> upaccagun"ti.
</p>
</blockquote>
<p class="endsection">Devadūtasuttaṃ niṭṭhitaṃ dasamaṃ.</p>
<p class="endsutta">Suññatavaggo niṭṭhito tatiyo.</p>
<blockquote class="uddanagatha">

<p><span class="parno">43</span>
<a id="p_11M_763" class="ms"></a>
Dvidhāva suññatā hoti,<br>
Abbhutadhammabākulaṃ;<br>
Aciravatabhūmijanāmo,<br>
Anuruddhupakkilesaṃ;<br>
Bālapaṇḍito devadūtañca te dasāti.
</p>
</blockquote></div>
</section>
<div id="nextprev"><a id="previous-sutta" href="./mn129.html"></a><a id="next-sutta" href="./mn131.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN130: Devadūtasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
