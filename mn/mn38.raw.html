<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 38</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN38: Mahātaṇhāsankhaya Sutta - The Greater Discourse on the Destruction of Craving</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">
<hr>

<p><span class="parno">1</span><a class="wp" id="wp1"></a>
<a class="pts1" id="pts1.257"></a>
<a id="p_9M_1282" class="ms"></a>
<a class="msdiv" id="msdiv_396"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.<a class="wp" id="wp2"></a>
Tena kho pana samayena sātissa nāma bhikkhuno kevaṭṭaputtassa evarūpaṃ pāpakaṃ
diṭṭhigataṃ uppannaṃ hoti: "tathāhaṃ bhagavatā dhammaṃ desitaṃ ājānāmi yathā
tadevidaṃ viññāṇaṃ sandhāvati saṃsarati anaññan"ti. <a class="wp" id="wp3"></a>Assosuṃ kho sambahulā
bhikkhū: "sātissa kira nāma bhikkhuno kevaṭṭaputtassa evarūpaṃ pāpakaṃ
diṭṭhigataṃ uppannaṃ: ‘tathāhaṃ bhagavatā dhammaṃ desitaṃ ājānāmi yathā
tadevidaṃ viññāṇaṃ sandhāvati saṃsarati, anaññan’"ti. Atha kho te bhikkhū yena
sāti bhikkhu kevaṭṭaputto tenupasankamiṃsu; upasankamitvā sātiṃ bhikkhuṃ
kevaṭṭaputtaṃ etadavocuṃ: "saccaṃ kira te, āvuso sāti, evarūpaṃ pāpakaṃ
diṭṭhigataṃ uppannaṃ: ‘tathāhaṃ bhagavatā dhammaṃ desitaṃ ājānāmi yathā
tadevidaṃ viññāṇaṃ sandhāvati saṃsarati, anaññan’"ti? "Evaṃ byā kho ahaṃ,
āvuso, bhagavatā dhammaṃ desitaṃ ājānāmi yathā tadevidaṃ viññāṇaṃ sandhāvati
saṃsarati, anaññan"ti. Atha kho te bhikkhū sātiṃ bhikkhuṃ kevaṭṭaputtaṃ etasmā
pāpakā diṭṭhigatā vivecetukāmā samanuyuñjanti samanugāhanti samanubhāsanti: "mā
evaṃ, āvuso sāti, avaca, mā bhagavantaṃ abbhācikkhi, na hi sādhu bhagavato
abbhakkhānaṃ, na hi bhagavā evaṃ vadeyya. Anekapariyāyenāvuso sāti,
paṭiccasamuppannaṃ viññāṇaṃ vuttaṃ bhagavatā, aññatra paccayā natthi viññāṇassa
sambhavo"ti. Evampi kho sāti bhikkhu kevaṭṭaputto tehi bhikkhūhi
samanuyuñjiyamāno samanugāhiyamāno samanubhāsiyamāno tadeva pāpakaṃ diṭṭhigataṃ
thāmasā parāmāsā abhinivissa voharati: "evaṃ byā kho ahaṃ, āvuso, bhagavatā
dhammaṃ desitaṃ ājānāmi yathā tadevidaṃ viññāṇaṃ sandhāvati saṃsarati
anaññan"ti.</p>
<hr>

<p><span class="parno">2</span><a class="wp" id="wp4"></a>
<a id="p_9M_1283" class="ms"></a>
<a class="msdiv" id="msdiv_397"></a>
Yato kho te bhikkhū nāsakkhiṃsu sātiṃ bhikkhuṃ kevaṭṭaputtaṃ etasmā pāpakā
diṭṭhigatā vivecetuṃ, atha kho te bhikkhū yena bhagavā tenupasankamiṃsu;
upasankamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā
kho te bhikkhū bhagavantaṃ etadavocuṃ: "sātissa nāma, bhante, bhikkhuno
kevaṭṭaputtassa evarūpaṃ pāpakaṃ diṭṭhigataṃ uppannaṃ: ‘tathāhaṃ bhagavatā
dhammaṃ desitaṃ ājānāmi yathā tadevidaṃ viññāṇaṃ sandhāvati saṃsarati,
anaññan’ti. Assumha kho mayaṃ, bhante, sātissa kira nāma bhikkhuno
kevaṭṭaputtassa evarūpaṃ pāpakaṃ diṭṭhigataṃ uppannaṃ: ‘tathāhaṃ bhagavatā
dhammaṃ desitaṃ ājānāmi yathā tadevidaṃ viññāṇaṃ sandhāvati saṃsarati,
anaññan’ti. Atha kho mayaṃ, bhante, yena sāti bhikkhu kevaṭṭaputto
tenupasankamimha; upasankamitvā sātiṃ bhikkhuṃ kevaṭṭaputtaṃ etadavocumha:
‘saccaṃ kira te, āvuso sāti, evarūpaṃ pāpakaṃ diṭṭhigataṃ uppannaṃ: "tathāhaṃ
bhagavatā dhammaṃ desitaṃ ājānāmi yathā tadevidaṃ viññāṇaṃ sandhāvati
saṃsarati, anaññan"’ti? Evaṃ vutte, bhante, sāti bhikkhu kevaṭṭaputto amhe
etadavoca: ‘evaṃ byā kho ahaṃ, āvuso, bhagavatā dhammaṃ desitaṃ ājānāmi yathā
tadevidaṃ viññāṇaṃ sandhāvati saṃsarati, anaññan’ti. Atha kho mayaṃ, bhante,
sātiṃ bhikkhuṃ kevaṭṭaputtaṃ etasmā pāpakā diṭṭhigatā vivecetukāmā
samanuyuñjimha samanugāhimha samanubhāsimha: ‘mā evaṃ, āvuso sāti, avaca, mā
bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ
vadeyya. Anekapariyāyenāvuso sāti, paṭiccasamuppannaṃ viññāṇaṃ vuttaṃ
bhagavatā, aññatra paccayā natthi viññāṇassa sambhavo’ti. Evampi kho, bhante,
sāti bhikkhu kevaṭṭaputto amhehi samanuyuñjiyamāno samanugāhiyamāno
samanubhāsiyamāno tadeva pāpakaṃ diṭṭhigataṃ thāmasā parāmasā abhinivissa
voharati: ‘evaṃ byā kho ahaṃ, āvuso, bhagavatā dhammaṃ desitaṃ ājānāmi yathā
tadevidaṃ viññāṇaṃ sandhāvati saṃsarati, anaññan’ti. Yato kho mayaṃ, bhante,
nāsakkhimha sātiṃ bhikkhuṃ kevaṭṭaputtaṃ etasmā pāpakā diṭṭhigatā vivecetuṃ,
atha mayaṃ etamatthaṃ bhagavato ārocemā"ti.</p>
<hr>

<p><span class="parno">3</span><a class="wp" id="wp5"></a>
<a class="pts1" id="pts1.258"></a>
<a id="p_9M_1284" class="ms"></a>
<a class="msdiv" id="msdiv_398"></a>
Atha kho bhagavā aññataraṃ bhikkhuṃ āmantesi: "ehi tvaṃ bhikkhu, mama vacanena
sātiṃ bhikkhuṃ kevaṭṭaputtaṃ āmantehi: ‘satthā taṃ, āvuso sāti, āmantetī’"ti.
"Evaṃ, bhante"ti kho so bhikkhu bhagavato paṭissutvā yena sāti bhikkhu
kevaṭṭaputto tenupasankami; upasankamitvā sātiṃ bhikkhuṃ kevaṭṭaputtaṃ
etadavoca: "satthā taṃ, āvuso sāti, āmantetī"ti. "Evamāvuso"ti kho sāti bhikkhu
kevaṭṭaputto tassa bhikkhuno paṭissutvā yena bhagavā tenupasankami;
upasankamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho
sātiṃ bhikkhuṃ kevaṭṭaputtaṃ bhagavā etadavoca: "saccaṃ kira te, sāti, evarūpaṃ
pāpakaṃ diṭṭhigataṃ uppannaṃ: ‘tathāhaṃ bhagavatā dhammaṃ desitaṃ ājānāmi yathā
tadevidaṃ viññāṇaṃ sandhāvati saṃsarati, anaññan’"ti? "Evaṃ byā kho ahaṃ,
bhante, bhagavatā dhammaṃ desitaṃ ājānāmi yathā tadevidaṃ viññāṇaṃ sandhāvati
saṃsarati, anaññan"ti. "Katamaṃ taṃ, sāti, viññāṇan"ti? "Yvāyaṃ, bhante, vado
vedeyyo tatra tatra kalyāṇapāpakānaṃ kammānaṃ vipākaṃ paṭisaṃvedetī"ti. "Kassa
nu kho nāma tvaṃ, moghapurisa, mayā evaṃ dhammaṃ desitaṃ ājānāsi? Nanu mayā,
moghapurisa, anekapariyāyena paṭiccasamuppannaṃ viññāṇaṃ vuttaṃ, aññatra
paccayā natthi viññāṇassa sambhavoti? Atha ca pana tvaṃ, moghapurisa, attanā
duggahitena amhe ceva abbhācikkhasi, attānañca khaṇasi, bahuñca apuññaṃ
pasavasi. Tañhi te, moghapurisa, bhavissati dīgharattaṃ ahitāya dukkhāyā"ti.</p>

<p><span class="parno">4</span><a class="wp" id="wp6"></a>
<a class="pts1" id="pts1.259"></a>
<a id="p_9M_1285" class="ms"></a>
<a class="msdiv" id="msdiv_399"></a>
Atha kho bhagavā bhikkhū āmantesi: "taṃ kiṃ maññatha, bhikkhave, api nāyaṃ sāti
bhikkhu kevaṭṭaputto usmīkatopi imasmiṃ dhammavinaye"ti? "Kiñhi siyā, bhante?
No hetaṃ, bhante"ti. Evaṃ vutte, sāti bhikkhu kevaṭṭaputto tuṇhībhūto
mankubhūto pattakkhandho adhomukho pajjhāyanto appaṭibhāno nisīdi. Atha kho
bhagavā sātiṃ bhikkhuṃ kevaṭṭaputtaṃ tuṇhībhūtaṃ mankubhūtaṃ pattakkhandhaṃ
adhomukhaṃ pajjhāyantaṃ appaṭibhānaṃ viditvā sātiṃ bhikkhuṃ kevaṭṭaputtaṃ
etadavoca: "paññāyissasi kho tvaṃ, moghapurisa, etena sakena pāpakena
diṭṭhigatena. Idhāhaṃ bhikkhū paṭipucchissāmī"ti. <a class="wp" id="wp7"></a>Atha kho bhagavā bhikkhū
āmantesi: "tumhepi me, bhikkhave, evaṃ dhammaṃ desitaṃ ājānātha yathāyaṃ sāti
bhikkhu kevaṭṭaputto attanā duggahitena amhe ceva abbhācikkhati, attānañca
khaṇati, bahuñca apuññaṃ pasavatī"ti? "No hetaṃ, bhante. Anekapariyāyena hi no,
bhante, paṭiccasamuppannaṃ viññāṇaṃ vuttaṃ bhagavatā, aññatra paccayā natthi
viññāṇassa sambhavo"ti. "Sādhu sādhu, bhikkhave. Sādhu kho me tumhe, bhikkhave,
evaṃ dhammaṃ desitaṃ ājānātha. Anekapariyāyena hi vo, bhikkhave,
paṭiccasamuppannaṃ viññāṇaṃ vuttaṃ mayā, aññatra paccayā natthi viññāṇassa
sambhavo"ti. Atha ca panāyaṃ sāti bhikkhu kevaṭṭaputto attanā duggahitena amhe
ceva abbhācikkhati, attānañca khaṇati, bahuñca apuññaṃ pasavati. Tañhi tassa
moghapurisassa bhavissati dīgharattaṃ ahitāya dukkhāya.</p>
<hr>

<p><span class="parno">5</span><a class="wp" id="wp8"></a>
<a id="p_9M_1286" class="ms"></a>
<a class="msdiv" id="msdiv_400"></a>
"Yaṃ yadeva, bhikkhave, paccayaṃ paṭicca uppajjati viññāṇaṃ, tena teneva
viññāṇantveva <span class="var" title="sankhaṃ gacchati (bj, pts1)" id="note425">sankhyaṃ gacchati</span>. Cakkhuñca paṭicca rūpe ca uppajjati viññāṇaṃ,
cakkhuviññāṇantveva sankhyaṃ gacchati; sotañca paṭicca sadde ca uppajjati
viññāṇaṃ, sotaviññāṇantveva sankhyaṃ gacchati; ghānañca paṭicca gandhe ca
uppajjati viññāṇaṃ, ghānaviññāṇantveva sankhyaṃ gacchati; jivhañca paṭicca rase
ca uppajjati viññāṇaṃ, jivhāviññāṇantveva sankhyaṃ gacchati; kāyañca paṭicca
phoṭṭhabbe ca uppajjati viññāṇaṃ, kāyaviññāṇantveva sankhyaṃ gacchati; manañca
paṭicca dhamme ca uppajjati viññāṇaṃ, manoviññāṇantveva sankhyaṃ gacchati.</p>

<p><span class="parno">6</span>
<a class="pts1" id="pts1.260"></a>
<a id="p_9M_1287" class="ms"></a>
Seyyathāpi, bhikkhave, yaṃ yadeva paccayaṃ paṭicca aggi jalati tena teneva
sankhyaṃ gacchati. Kaṭṭhañca paṭicca aggi jalati, kaṭṭhaggitveva sankhyaṃ
gacchati; sakalikañca paṭicca aggi jalati, sakalikaggitveva sankhyaṃ gacchati;
tiṇañca paṭicca aggi jalati, tiṇaggitveva sankhyaṃ gacchati; gomayañca paṭicca
aggi jalati, gomayaggitveva sankhyaṃ gacchati; thusañca paṭicca aggi jalati,
thusaggitveva sankhyaṃ gacchati; sankārañca paṭicca aggi jalati,
sankāraggitveva sankhyaṃ gacchati. Evameva kho, bhikkhave, yaṃ yadeva paccayaṃ
paṭicca uppajjati viññāṇaṃ, tena teneva sankhyaṃ gacchati. Cakkhuñca paṭicca
rūpe ca uppajjati viññāṇaṃ, cakkhuviññāṇantveva sankhyaṃ gacchati; sotañca
paṭicca sadde ca uppajjati viññāṇaṃ, sotaviññāṇantveva sankhyaṃ gacchati,
ghānañca paṭicca gandhe ca uppajjati viññāṇaṃ, ghānaviññāṇantveva sankhyaṃ
gacchati, jivhañca paṭicca rase ca uppajjati viññāṇaṃ, jivhāviññāṇantveva
sankhyaṃ gacchati. Kāyañca paṭicca phoṭṭhabbe ca uppajjati viññāṇaṃ,
kāyaviññāṇantveva sankhyaṃ gacchati. Manañca paṭicca dhamme ca uppajjati
viññāṇaṃ, manoviññāṇantveva sankhyaṃ gacchati.</p>
<hr>

<p><span class="parno">7</span><a class="wp" id="wp9"></a>
<a id="p_9M_1288" class="ms"></a>
<a class="msdiv" id="msdiv_401"></a>
Bhūtamidanti, bhikkhave, passathā"ti?</p>

<p><span class="parno">8</span>
<a id="p_9M_1289" class="ms"></a>
"Evaṃ, bhante".</p>

<p><span class="parno">9</span>
<a id="p_9M_1290" class="ms"></a>
"Tadāhārasambhavanti, bhikkhave, passathā"ti?</p>

<p><span class="parno">10</span>
<a id="p_9M_1291" class="ms"></a>
"Evaṃ, bhante".</p>

<p><span class="parno">11</span>
<a id="p_9M_1292" class="ms"></a>
"Tadāhāranirodhā yaṃ bhūtaṃ, taṃ nirodhadhammanti, bhikkhave, passathā"ti?</p>

<p><span class="parno">12</span>
<a id="p_9M_1293" class="ms"></a>
"Evaṃ, bhante".</p>

<p><span class="parno">13</span><a class="wp" id="wp10"></a>
<a id="p_9M_1294" class="ms"></a>
"Bhūtamidaṃ nossūti, bhikkhave, kankhato uppajjati vicikicchā"ti?</p>

<p><span class="parno">14</span>
<a id="p_9M_1295" class="ms"></a>
"Evaṃ, bhante".</p>

<p><span class="parno">15</span>
<a id="p_9M_1296" class="ms"></a>
"Tadāhārasambhavaṃ nossūti, bhikkhave, kankhato uppajjati vicikicchā"ti?</p>

<p><span class="parno">16</span>
<a id="p_9M_1297" class="ms"></a>
"Evaṃ, bhante".</p>

<p><span class="parno">17</span>
<a id="p_9M_1298" class="ms"></a>
"Tadāhāranirodhā yaṃ bhūtaṃ, taṃ nirodhadhammaṃ nossūti, bhikkhave, kankhato
uppajjati vicikicchā"ti?</p>

<p><span class="parno">18</span>
<a id="p_9M_1299" class="ms"></a>
"Evaṃ, bhante".</p>

<p><span class="parno">19</span><a class="wp" id="wp11"></a>
<a id="p_9M_1300" class="ms"></a>
"Bhūtamidanti, bhikkhave, yathābhūtaṃ sammappaññāya passato yā vicikicchā sā
pahīyatī"ti?</p>

<p><span class="parno">20</span>
<a id="p_9M_1301" class="ms"></a>
"Evaṃ, bhante".</p>

<p><span class="parno">21</span>
<a id="p_9M_1302" class="ms"></a>
"Tadāhārasambhavanti, bhikkhave, yathābhūtaṃ sammappaññāya passato yā
vicikicchā sā pahīyatī"ti?</p>

<p><span class="parno">22</span>
<a id="p_9M_1303" class="ms"></a>
"Evaṃ, bhante".</p>

<p><span class="parno">23</span>
<a id="p_9M_1304" class="ms"></a>
"Tadāhāranirodhā yaṃ bhūtaṃ, taṃ nirodhadhammanti, bhikkhave, yathābhūtaṃ
sammappaññāya passato yā vicikicchā sā pahīyatī"ti?</p>

<p><span class="parno">24</span>
<a id="p_9M_1305" class="ms"></a>
"Evaṃ, bhante".</p>

<p><span class="parno">25</span><a class="wp" id="wp12"></a>
<a id="p_9M_1306" class="ms"></a>
"Bhūtamidanti, bhikkhave, itipi vo ettha nibbicikicchā"ti?</p>

<p><span class="parno">26</span>
<a id="p_9M_1307" class="ms"></a>
"Evaṃ, bhante".</p>
<hr>

<p><span class="parno">27</span>
<a id="p_9M_1308" class="ms"></a>
"Tadāhārasambhavanti, bhikkhave, itipi vo ettha nibbicikicchā"ti?</p>

<p><span class="parno">28</span>
<a id="p_9M_1309" class="ms"></a>
"Evaṃ, bhante".</p>

<p><span class="parno">29</span>
<a id="p_9M_1310" class="ms"></a>
"Tadāhāranirodhā yaṃ bhūtaṃ taṃ nirodhadhammanti, bhikkhave, itipi vo ettha
nibbicikicchā"ti?</p>

<p><span class="parno">30</span>
<a id="p_9M_1311" class="ms"></a>
"Evaṃ, bhante".</p>
<hr>

<p><span class="parno">31</span><a class="wp" id="wp13"></a>
<a id="p_9M_1312" class="ms"></a>
"Bhūtamidanti, bhikkhave, yathābhūtaṃ sammappaññāya sudiṭṭhan"ti?</p>

<p><span class="parno">32</span>
<a id="p_9M_1313" class="ms"></a>
"Evaṃ, bhante".</p>

<p><span class="parno">33</span>
<a id="p_9M_1314" class="ms"></a>
"Tadāhārasambhavanti, bhikkhave, yathābhūtaṃ sammappaññāya sudiṭṭhan"ti?</p>

<p><span class="parno">34</span>
<a id="p_9M_1315" class="ms"></a>
"Evaṃ, bhante".</p>

<p><span class="parno">35</span>
<a id="p_9M_1316" class="ms"></a>
"Tadāhāranirodhā yaṃ bhūtaṃ taṃ nirodhadhammanti, bhikkhave, yathābhūtaṃ
sammappaññāya sudiṭṭhan"ti?</p>

<p><span class="parno">36</span>
<a id="p_9M_1317" class="ms"></a>
"Evaṃ, bhante".</p>

<p><span class="parno">37</span><a class="wp" id="wp14"></a>
<a id="p_9M_1318" class="ms"></a>
"Imañce tumhe, bhikkhave, diṭṭhiṃ evaṃ parisuddhaṃ evaṃ pariyodātaṃ allīyetha
kelāyetha dhanāyetha mamāyetha, api nu me tumhe, bhikkhave, kullūpamaṃ dhammaṃ
desitaṃ ājāneyyātha nittharaṇatthāya no gahaṇatthāyā"ti?</p>

<p><span class="parno">38</span>
<a id="p_9M_1319" class="ms"></a>
"No hetaṃ, bhante".</p>

<p><span class="parno">39</span>
<a class="pts1" id="pts1.261"></a>
<a id="p_9M_1320" class="ms"></a>
"Imañce tumhe, bhikkhave, diṭṭhiṃ evaṃ parisuddhaṃ evaṃ pariyodātaṃ na
allīyetha na kelāyetha na dhanāyetha na mamāyetha, api nu me tumhe, bhikkhave,
kullūpamaṃ dhammaṃ desitaṃ ājāneyyātha nittharaṇatthāya no gahaṇatthāyā"ti?</p>

<p><span class="parno">40</span>
<a id="p_9M_1321" class="ms"></a>
"Evaṃ, bhante".</p>
<hr>

<p><span class="parno">41</span><a class="wp" id="wp15"></a>
<a id="p_9M_1322" class="ms"></a>
<a class="msdiv" id="msdiv_402"></a>
"Cattārome, bhikkhave, āhārā bhūtānaṃ vā sattānaṃ ṭhitiyā, sambhavesīnaṃ vā
anuggahāya. Katame cattāro? Kabaḷīkāro āhāro oḷāriko vā sukhumo vā, phasso
dutiyo, manosañcetanā tatiyā, viññāṇaṃ catutthaṃ.</p>

<p><span class="parno">42</span><a class="wp" id="wp16"></a>
<a id="p_9M_1323" class="ms"></a>
Ime ca, bhikkhave, cattāro āhārā kiṃnidānā kiṃsamudayā kiṃjātikā kiṃpabhavā?
Ime cattāro āhārā taṇhānidānā taṇhāsamudayā taṇhājātikā taṇhāpabhavā. Taṇhā
cāyaṃ, bhikkhave, kiṃnidānā kiṃsamudayā kiṃjātikā kiṃpabhavā?</p>

<p><span class="parno">43</span>
<a id="p_9M_1324" class="ms"></a>
Taṇhā vedanānidānā vedanāsamudayā vedanājātikā vedanāpabhavā.</p>
<hr>

<p><span class="parno">44</span>
<a id="p_9M_1325" class="ms"></a>
Vedanā cāyaṃ, bhikkhave, kiṃnidānā kiṃsamudayā kiṃjātikā kiṃpabhavā? Vedanā
phassanidānā phassasamudayā phassajātikā phassapabhavā.</p>

<p><span class="parno">45</span>
<a id="p_9M_1326" class="ms"></a>
Phasso cāyaṃ, bhikkhave, kiṃnidāno kiṃsamudayo kiṃjātiko kiṃpabhavo? Phasso
saḷāyatananidāno saḷāyatanasamudayo saḷāyatanajātiko saḷāyatanapabhavo.</p>

<p><span class="parno">46</span>
<a id="p_9M_1327" class="ms"></a>
Saḷāyatanañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ?
Saḷāyatanaṃ nāmarūpanidānaṃ nāmarūpasamudayaṃ nāmarūpajātikaṃ
nāmarūpapabhavaṃ.</p>

<p><span class="parno">47</span>
<a id="p_9M_1328" class="ms"></a>
Nāmarūpañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ?
Nāmarūpaṃ viññāṇanidānaṃ viññāṇasamudayaṃ viññāṇajātikaṃ viññāṇapabhavaṃ.</p>

<p><span class="parno">48</span>
<a id="p_9M_1329" class="ms"></a>
Viññāṇañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ?
Viññāṇaṃ sankhāranidānaṃ sankhārasamudayaṃ sankhārajātikaṃ sankhārapabhavaṃ.</p>

<p><span class="parno">49</span>
<a id="p_9M_1330" class="ms"></a>
Sankhārā cime, bhikkhave, kiṃnidānā kiṃsamudayā kiṃjātikā kiṃpabhavā? Sankhārā
avijjānidānā avijjāsamudayā avijjājātikā avijjāpabhavā.</p>
<hr>

<p><span class="parno">50</span><a class="wp" id="wp17"></a>
<a id="p_9M_1331" class="ms"></a>
Iti kho, bhikkhave, avijjāpaccayā sankhārā, sankhārapaccayā viññāṇaṃ,
viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā
phasso, phassapaccayā vedanā, vedanāpaccayā taṇhā, taṇhāpaccayā upādānaṃ,
upādānapaccayā bhavo, bhavapaccayā jāti, jātipaccayā jarāmaraṇaṃ
sokaparidevadukkhadomanassupāyāsā sambhavanti. Evametassa kevalassa
dukkhakkhandhassa samudayo hoti.</p>
<hr>

<p><span class="parno">51</span><a class="wp" id="wp18"></a>
<a id="p_9M_1332" class="ms"></a>
<a class="msdiv" id="msdiv_403"></a>
Jātipaccayā jarāmaraṇanti iti kho panetaṃ vuttaṃ; jātipaccayā nu kho,
bhikkhave, jarāmaraṇaṃ, no vā, <span class="var" title="kathaṃ vo ettha (bj) | kathaṃ vā vo ettha (?)" id="note426">kathaṃ vā ettha</span> hotī"ti? "Jātipaccayā, bhante,
jarāmaraṇaṃ; <span class="var" title="evaṃ no ettha hotīti (mr)" id="note427">evaṃ no ettha hoti</span>—jātipaccayā jarāmaraṇan"ti.</p>

<p><span class="parno">52</span>
<a class="pts1" id="pts1.262"></a>
<a id="p_9M_1333" class="ms"></a>
"Bhavapaccayā jātīti iti kho panetaṃ vuttaṃ; bhavapaccayā nu kho, bhikkhave,
jāti, no vā, kathaṃ vā ettha hotī"ti? "Bhavapaccayā, bhante, jāti; evaṃ no
ettha hoti—bhavapaccayā jātī"ti.</p>

<p><span class="parno">53</span>
<a id="p_9M_1334" class="ms"></a>
"Upādānapaccayā bhavoti iti kho panetaṃ vuttaṃ; upādānapaccayā nu kho,
bhikkhave, bhavo, no vā, kathaṃ vā ettha hotī"ti? "Upādānapaccayā, bhante,
bhavo; evaṃ no ettha hoti—upādānapaccayā bhavo"ti.</p>

<p><span class="parno">54</span>
<a id="p_9M_1335" class="ms"></a>
"Taṇhāpaccayā upādānanti iti kho panetaṃ vuttaṃ, taṇhāpaccayā nu kho,
bhikkhave, upādānaṃ, no vā, kathaṃ vā ettha hotī"ti? "Taṇhāpaccayā, bhante,
upādānaṃ; evaṃ no ettha hoti—taṇhāpaccayā upādānan"ti.</p>

<p><span class="parno">55</span>
<a id="p_9M_1336" class="ms"></a>
"Vedanāpaccayā taṇhāti iti kho panetaṃ vuttaṃ; vedanāpaccayā nu kho, bhikkhave,
taṇhā, no vā, kathaṃ vā ettha hotī"ti? "Vedanāpaccayā, bhante, taṇhā; evaṃ no
ettha hoti—vedanāpaccayā taṇhā"ti.</p>

<p><span class="parno">56</span>
<a id="p_9M_1337" class="ms"></a>
"Phassapaccayā vedanāti iti kho panetaṃ vuttaṃ; phassapaccayā nu kho,
bhikkhave, vedanā, no vā, kathaṃ vā ettha hotī"ti? "Phassapaccayā, bhante,
vedanā; evaṃ no ettha hoti—phassapaccayā vedanā"ti.</p>

<p><span class="parno">57</span>
<a id="p_9M_1338" class="ms"></a>
"Saḷāyatanapaccayā phassoti iti kho panetaṃ vuttaṃ; saḷāyatanapaccayā nu kho,
bhikkhave, phasso, no vā, kathaṃ vā ettha hotī"ti? "Saḷāyatanapaccayā, bhante,
phasso; evaṃ no ettha hoti—saḷāyatanapaccayā phasso"ti.</p>

<p><span class="parno">58</span>
<a id="p_9M_1339" class="ms"></a>
"Nāmarūpapaccayā saḷāyatananti iti kho panetaṃ vuttaṃ; nāmarūpapaccayā nu kho,
bhikkhave, saḷāyatanaṃ, no vā, kathaṃ vā ettha hotī"ti? "Nāmarūpapaccayā,
bhante, saḷāyatanaṃ; evaṃ no ettha hoti—nāmarūpapaccayā saḷāyatanan"ti.</p>

<p><span class="parno">59</span>
<a id="p_9M_1340" class="ms"></a>
"Viññāṇapaccayā nāmarūpanti iti kho panetaṃ vuttaṃ; viññāṇapaccayā nu kho,
bhikkhave, nāmarūpaṃ, no vā, kathaṃ vā ettha hotī"ti? "Viññāṇapaccayā, bhante,
nāmarūpaṃ; evaṃ no ettha hoti—viññāṇapaccayā nāmarūpan"ti.</p>

<p><span class="parno">60</span>
<a id="p_9M_1341" class="ms"></a>
"Sankhārapaccayā viññāṇanti iti kho panetaṃ vuttaṃ; sankhārapaccayā nu kho,
bhikkhave, viññāṇaṃ, no vā, kathaṃ vā ettha hotī"ti? "Sankhārapaccayā, bhante,
viññāṇaṃ; evaṃ no ettha hoti—sankhārapaccayā viññāṇan"ti.</p>

<p><span class="parno">61</span>
<a id="p_9M_1342" class="ms"></a>
"Avijjāpaccayā sankhārāti iti kho panetaṃ vuttaṃ; avijjāpaccayā nu kho,
bhikkhave, sankhārā, no vā, kathaṃ vā ettha hotī"ti? "Avijjāpaccayā, bhante,
sankhārā; evaṃ no ettha hoti—avijjāpaccayā sankhārā"ti.</p>
<hr>

<p><span class="parno">62</span><a class="wp" id="wp19"></a>
<a class="pts1" id="pts1.263"></a>
<a id="p_9M_1343" class="ms"></a>
<a class="msdiv" id="msdiv_404"></a>
"Sādhu, bhikkhave. Iti kho, bhikkhave, tumhepi evaṃ vadetha, ahampi evaṃ
vadāmi—imasmiṃ sati idaṃ hoti, imassuppādā idaṃ uppajjati, yadidaṃ—
avijjāpaccayā sankhārā, sankhārapaccayā viññāṇaṃ, viññāṇapaccayā nāmarūpaṃ,
nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā,
vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā
jāti, jātipaccayā jarāmaraṇaṃ sokaparidevadukkhadomanassupāyāsā
sambhavanti. Evametassa kevalassa dukkhakkhandhassa samudayo hoti.</p>
<hr>

<p><span class="parno">63</span><a class="wp" id="wp20"></a>
<a id="p_9M_1344" class="ms"></a>
Avijjāya tveva asesavirāganirodhā sankhāranirodho, sankhāranirodhā
viññāṇanirodho, viññāṇanirodhā nāmarūpanirodho, nāmarūpanirodhā
saḷāyatananirodho, saḷāyatananirodhā phassanirodho, phassanirodhā
vedanānirodho, vedanānirodhā taṇhānirodho, taṇhānirodhā upādānanirodho,
upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ
sokaparidevadukkhadomanassupāyāsā nirujjhanti. Evametassa kevalassa
dukkhakkhandhassa nirodho hoti.</p>
<hr>

<p><span class="parno">64</span><a class="wp" id="wp21"></a>
<a id="p_9M_1345" class="ms"></a>
<a class="msdiv" id="msdiv_405"></a>
Jātinirodhā jarāmaraṇanirodhoti iti kho panetaṃ vuttaṃ; jātinirodhā nu kho,
bhikkhave, jarāmaraṇanirodho, no vā, kathaṃ vā ettha hotī"ti? "Jātinirodhā,
bhante, jarāmaraṇanirodho; evaṃ no ettha hoti—jātinirodhā jarāmaraṇanirodho"ti.</p>
<hr>

<p><span class="parno">65</span>
<a id="p_9M_1346" class="ms"></a>
"Bhavanirodhā jātinirodhoti iti kho panetaṃ vuttaṃ; bhavanirodhā nu kho,
bhikkhave, jātinirodho, no vā, kathaṃ vā ettha hotī"ti? "Bhavanirodhā, bhante,
jātinirodho; evaṃ no ettha hoti—bhavanirodhā jātinirodho"ti.</p>

<p><span class="parno">66</span>
<a id="p_9M_1347" class="ms"></a>
"Upādānanirodhā bhavanirodhoti iti kho panetaṃ vuttaṃ; upādānanirodhā nu kho,
bhikkhave, bhavanirodho, no vā, kathaṃ vā ettha hotī"ti? "Upādānanirodhā,
bhante, bhavanirodho; evaṃ no ettha hoti—upādānanirodhā bhavanirodho"ti.</p>

<p><span class="parno">67</span>
<a id="p_9M_1348" class="ms"></a>
"Taṇhānirodhā upādānanirodhoti iti kho panetaṃ vuttaṃ; taṇhānirodhā nu kho,
bhikkhave, upādānanirodho, no vā, kathaṃ vā ettha hotī"ti? "Taṇhānirodhā,
bhante, upādānanirodho; evaṃ no ettha hoti—taṇhānirodhā upādānanirodho"ti.</p>

<p><span class="parno">68</span>
<a id="p_9M_1349" class="ms"></a>
"Vedanānirodhā taṇhānirodhoti iti kho panetaṃ vuttaṃ; vedanānirodhā nu kho,
bhikkhave, taṇhānirodho, no vā, kathaṃ vā ettha hotī"ti? "Vedanānirodhā,
bhante, taṇhānirodho; evaṃ no ettha hoti—vedanānirodhā taṇhānirodho"ti.</p>
<hr>

<p><span class="parno">69</span>
<a class="pts1" id="pts1.264"></a>
<a id="p_9M_1350" class="ms"></a>
"Phassanirodhā vedanānirodhoti iti kho panetaṃ vuttaṃ; phassanirodhā nu kho,
bhikkhave, vedanānirodho, no vā, kathaṃ vā ettha hotī"ti? "Phassanirodhā,
bhante, vedanānirodho; evaṃ no ettha hoti—phassanirodhā vedanānirodho"ti.</p>

<p><span class="parno">70</span>
<a id="p_9M_1351" class="ms"></a>
"Saḷāyatananirodhā phassanirodhoti iti kho panetaṃ vuttaṃ; saḷāyatananirodhā nu
kho, bhikkhave, phassanirodho, no vā, kathaṃ vā ettha hotīti?
Saḷāyatananirodhā, bhante, phassanirodho; evaṃ no ettha hoti – 
saḷāyatananirodhā phassanirodho"ti.</p>

<p><span class="parno">71</span>
<a id="p_9M_1352" class="ms"></a>
"Nāmarūpanirodhā saḷāyatananirodhoti iti kho panetaṃ vuttaṃ; nāmarūpanirodhā nu
kho, bhikkhave, saḷāyatananirodho, no vā, kathaṃ vā ettha hotī"ti?
"Nāmarūpanirodhā, bhante, saḷāyatananirodho; evaṃ no ettha hoti – 
nāmarūpanirodhā saḷāyatananirodho"ti. "Viññāṇanirodhā nāmarūpanirodhoti iti kho
panetaṃ vuttaṃ; viññāṇanirodhā nu kho, bhikkhave, nāmarūpanirodho, no vā,
kathaṃ vā ettha hotī"ti?</p>

<p><span class="parno">72</span>
<a id="p_9M_1353" class="ms"></a>
"Viññāṇanirodhā, bhante, nāmarūpanirodho; evaṃ no ettha hoti—viññāṇanirodhā
nāmarūpanirodho"ti. "Sankhāranirodhā viññāṇanirodhoti iti kho panetaṃ vuttaṃ;
sankhāranirodhā nu kho, bhikkhave, viññāṇanirodho, no vā, kathaṃ vā ettha
hotī"ti? "Sankhāranirodhā, bhante, viññāṇanirodho; evaṃ no ettha hoti – 
sankhāranirodhā viññāṇanirodho"ti.</p>
<hr>

<p><span class="parno">73</span>
<a id="p_9M_1354" class="ms"></a>
"Avijjānirodhā sankhāranirodhoti iti kho panetaṃ vuttaṃ; avijjānirodhā nu kho,
bhikkhave, sankhāranirodho, no vā, kathaṃ vā ettha hotī"ti? "Avijjānirodhā,
bhante, sankhāranirodho; evaṃ no ettha hoti—avijjānirodhā sankhāranirodho"ti.</p>
<hr>

<p><span class="parno">74</span><a class="wp" id="wp22"></a>
<a id="p_9M_1355" class="ms"></a>
<a class="msdiv" id="msdiv_406"></a>
"Sādhu, bhikkhave. Iti kho, bhikkhave, tumhepi evaṃ vadetha, ahampi evaṃ
vadāmi—imasmiṃ asati idaṃ na hoti, imassa nirodhā idaṃ nirujjhati, yadidaṃ—
avijjānirodhā sankhāranirodho, sankhāranirodhā viññāṇanirodho, viññāṇanirodhā
nāmarūpanirodho, nāmarūpanirodhā saḷāyatananirodho, saḷāyatananirodhā
phassanirodho, phassanirodhā vedanānirodho, vedanānirodhā taṇhānirodho,
taṇhānirodhā upādānanirodho, upādānanirodhā bhavanirodho, bhavanirodhā
jātinirodho, jātinirodhā jarāmaraṇaṃ sokaparidevadukkhadomanassupāyāsā
nirujjhanti. Evametassa kevalassa dukkhakkhandhassa nirodho hoti.</p>
<hr>

<p><span class="parno">75</span><a class="wp" id="23 "></a>
<a class="pts1" id="pts1.265"></a>
<a id="p_9M_1356" class="ms"></a>
<a class="msdiv" id="msdiv_407"></a>
Api nu tumhe, bhikkhave, evaṃ jānantā evaṃ passantā pubbantaṃ vā
paṭidhāveyyātha: ‘ahesumha nu kho mayaṃ atītamaddhānaṃ, nanu kho ahesumha
atītamaddhānaṃ, kiṃ nu kho ahesumha atītamaddhānaṃ, kathaṃ nu kho ahesumha
atītamaddhānaṃ, kiṃ hutvā kiṃ ahesumha nu kho mayaṃ atītamaddhānan’"ti?</p>

<p><span class="parno">76</span>
<a id="p_9M_1357" class="ms"></a>
"No hetaṃ, bhante".</p>

<p><span class="parno">77</span>
<a id="p_9M_1358" class="ms"></a>
"Api nu tumhe, bhikkhave, evaṃ jānantā evaṃ passantā aparantaṃ vā
paṭidhāveyyātha—bhavissāma nu kho mayaṃ anāgatamaddhānaṃ, nanu kho bhavissāma
anāgatamaddhānaṃ, kiṃ nu kho bhavissāma anāgatamaddhānaṃ, kathaṃ nu kho
bhavissāma anāgatamaddhānaṃ, kiṃ hutvā kiṃ bhavissāma nu kho mayaṃ
anāgatamaddhānan"ti?</p>

<p><span class="parno">78</span>
<a id="p_9M_1359" class="ms"></a>
"No hetaṃ, bhante".</p>
<hr>

<p><span class="parno">79</span><a class="wp" id="wp24"></a>
<a id="p_9M_1360" class="ms"></a>
"Api nu tumhe, bhikkhave, evaṃ jānantā evaṃ passantā etarahi vā
paccuppannamaddhānaṃ ajjhattaṃ kathankathī assatha—ahaṃ nu khosmi, no nu
khosmi, kiṃ nu khosmi, kathaṃ nu khosmi, ayaṃ nu kho satto kuto āgato, so kuhiṃ
gāmī bhavissatī"ti?</p>

<p><span class="parno">80</span>
<a id="p_9M_1361" class="ms"></a>
"No hetaṃ, bhante".</p>
<hr>

<p><span class="parno">81</span>
<a id="p_9M_1362" class="ms"></a>
"Api nu tumhe, bhikkhave, evaṃ jānantā evaṃ passantā evaṃ vadeyyātha—satthā
no garu, satthugāravena ca mayaṃ evaṃ vademā"ti?</p>

<p><span class="parno">82</span>
<a id="p_9M_1363" class="ms"></a>
"No hetaṃ, bhante".</p>

<p><span class="parno">83</span>
<a id="p_9M_1364" class="ms"></a>
"Api nu tumhe, bhikkhave, evaṃ jānantā evaṃ passantā evaṃ vadeyyātha—samaṇo
evamāha, samaṇā ca nāma mayaṃ evaṃ vademā"ti?</p>
<hr>

<p><span class="parno">84</span>
<a id="p_9M_1365" class="ms"></a>
"No hetaṃ, bhante".</p>

<p><span class="parno">85</span>
<a id="p_9M_1366" class="ms"></a>
"Api nu tumhe, bhikkhave, evaṃ jānantā evaṃ passantā aññaṃ satthāraṃ
uddiseyyāthā"ti?</p>

<p><span class="parno">86</span>
<a id="p_9M_1367" class="ms"></a>
"No hetaṃ, bhante".</p>
<hr>

<p><span class="parno">87</span>
<a id="p_9M_1368" class="ms"></a>
"Api nu tumhe, bhikkhave, evaṃ jānantā evaṃ passantā yāni tāni
puthusamaṇabrāhmaṇānaṃ vata kotūhalamangalāni tāni sārato paccāgaccheyyāthā"ti?</p>

<p><span class="parno">88</span>
<a id="p_9M_1369" class="ms"></a>
"No hetaṃ, bhante".</p>

<p><span class="parno">89</span>
<a id="p_9M_1370" class="ms"></a>
"Nanu, bhikkhave, yadeva tumhākaṃ sāmaṃ ñātaṃ sāmaṃ diṭṭhaṃ sāmaṃ viditaṃ,
tadeva tumhe vadethā"ti.</p>

<p><span class="parno">90</span>
<a id="p_9M_1371" class="ms"></a>
"Evaṃ, bhante".</p>
<hr>

<p><span class="parno">91</span><a class="wp" id="wp25"></a>
<a id="p_9M_1372" class="ms"></a>
"Sādhu, bhikkhave, upanītā kho me tumhe, bhikkhave, iminā sandiṭṭhikena
dhammena akālikena ehipassikena opaneyyikena paccattaṃ veditabbena viññūhi.
Sandiṭṭhiko ayaṃ, bhikkhave, dhammo akāliko ehipassiko opaneyyiko paccattaṃ
veditabbo viññūhi—iti yantaṃ vuttaṃ, idametaṃ paṭicca vuttanti.</p>
<hr>

<p><span class="parno">92</span><a class="wp" id="wp26"></a>
<a class="pts1" id="pts1.266"></a>
<a id="p_9M_1373" class="ms"></a>
<a class="msdiv" id="msdiv_408"></a>
Tiṇṇaṃ kho pana, bhikkhave, sannipātā <span class="var" title="gabbhassa avakkanti (^mi5.1.6#1 [Gabbhāvakkantipañha])" id="note428">gabbhassāvakkanti</span> hoti. Idha mātāpitaro
ca sannipatitā honti, mātā ca na utunī hoti, gandhabbo ca na paccupaṭṭhito
hoti, neva tāva gabbhassāvakkanti hoti. Idha mātāpitaro ca sannipatitā honti,
mātā ca utunī hoti, gandhabbo ca na paccupaṭṭhito hoti, neva tāva
gabbhassāvakkanti hoti. Yato ca kho, bhikkhave, mātāpitaro ca sannipatitā
honti, mātā ca utunī hoti, gandhabbo ca paccupaṭṭhito hoti—evaṃ tiṇṇaṃ
sannipātā gabbhassāvakkanti hoti. <a class="wp" id="wp27"></a>Tamenaṃ, bhikkhave, mātā nava vā dasa vā māse
gabbhaṃ kucchinā pariharati mahatā saṃsayena <span class="var" title="garumbhāraṃ (bj, pts1)" id="note429">garubhāraṃ</span>. Tamenaṃ, bhikkhave,
mātā navannaṃ vā dasannaṃ vā māsānaṃ accayena vijāyati mahatā saṃsayena
garubhāraṃ. Tamenaṃ jātaṃ samānaṃ sakena lohitena poseti. Lohitañhetaṃ,
bhikkhave, ariyassa vinaye yadidaṃ mātuthaññaṃ. <a class="wp" id="wp28"></a>Sa kho so, bhikkhave, kumāro
vuddhimanvāya indriyānaṃ paripākamanvāya yāni tāni kumārakānaṃ kīḷāpanakāni
tehi kīḷati, seyyathidaṃ—vankakaṃ ghaṭikaṃ mokkhacikaṃ cingulakaṃ pattāḷhakaṃ
rathakaṃ dhanukaṃ.</p>

<p><span class="parno">93</span><a class="wp" id="wp29"></a>
<a id="p_9M_1374" class="ms"></a>
Sa kho so, bhikkhave, kumāro vuddhimanvāya indriyānaṃ paripākamanvāya pañcahi
kāmaguṇehi samappito samangībhūto paricāreti—cakkhuviññeyyehi rūpehi iṭṭhehi
kantehi manāpehi piyarūpehi kāmūpasaṃhitehi rajanīyehi, sotaviññeyyehi saddehi
 …  ghānaviññeyyehi gandhehi … jivhāviññeyyehi rasehi … kāyaviññeyyehi
phoṭṭhabbehi iṭṭhehi kantehi manāpehi piyarūpehi kāmūpasaṃhitehi rajanīyehi.</p>
<hr>

<p><span class="parno">94</span><a class="wp" id="wp30"></a>
<a class="pts1" id="pts1.267"></a>
<a id="p_9M_1375" class="ms"></a>
<a class="msdiv" id="msdiv_409"></a>
So cakkhunā rūpaṃ disvā piyarūpe rūpe sārajjati, appiyarūpe rūpe byāpajjati,
anupaṭṭhitakāyasati ca viharati parittacetaso. Tañca cetovimuttiṃ paññāvimuttiṃ
yathābhūtaṃ nappajānāti—yatthassa te pāpakā akusalā dhammā aparisesā
nirujjhanti. So evaṃ anurodhavirodhaṃ samāpanno yaṃ kiñci vedanaṃ vedeti sukhaṃ
vā dukkhaṃ vā adukkhamasukhaṃ vā, so taṃ vedanaṃ abhinandati abhivadati
ajjhosāya tiṭṭhati. Tassa taṃ vedanaṃ abhinandato abhivadato ajjhosāya tiṭṭhato
uppajjati nandī. Yā vedanāsu nandī tadupādānaṃ, tassupādānapaccayā bhavo,
bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya piyarūpe dhamme sārajjati, appiyarūpe dhamme byāpajjati, anupaṭṭhitakāyasati ca viharati parittacetaso. Tañca cetovimuttiṃ paññāvimuttiṃ yathābhūtaṃ nappajānāti—yatthassa te pāpakā akusalā dhammā aparisesā nirujjhanti. So evaṃ anurodhavirodhaṃ samāpanno yaṃ kiñci vedanaṃ vedeti sukhaṃ vā dukkhaṃ vā adukkhamasukhaṃ vā, so taṃ vedanaṃ abhinandati abhivadati ajjhosāya tiṭṭhati. Tassa taṃ vedanaṃ abhinandato abhivadato ajjhosāya tiṭṭhato uppajjati nandī. Yā vedanāsu nandī tadupādānaṃ, tassupādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti.</p>
<hr>

<p><span class="parno">95</span><a class="wp" id="wp31"></a>
<a id="p_9M_1376" class="ms"></a>
<a class="msdiv" id="msdiv_410"></a>
Idha, bhikkhave, tathāgato loke uppajjati arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ
sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So
dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ
sabyañjanaṃ; kevalaparipuṇṇaṃ parisuddhaṃ brahmacariyaṃ pakāseti. <a class="wp" id="wp32"></a>Taṃ dhammaṃ
suṇāti gahapati vā gahapatiputto vā aññatarasmiṃ vā kule paccājāto. So taṃ
dhammaṃ sutvā tathāgate saddhaṃ paṭilabhati. So tena saddhāpaṭilābhena
samannāgato iti paṭisañcikkhati: ‘sambādho gharāvāso rajāpatho, abbhokāso
pabbajjā. Nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ
sankhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā, kāsāyāni
vatthāni acchādetvā, agārasmā anagāriyaṃ pabbajeyyan’"ti. So aparena samayena
appaṃ vā bhogakkhandhaṃ pahāya, mahantaṃ vā bhogakkhandhaṃ pahāya, appaṃ vā
ñātiparivaṭṭaṃ pahāya, mahantaṃ vā ñātiparivaṭṭaṃ pahāya, kesamassuṃ ohāretvā,
kāsāyāni vatthāni acchādetvā, agārasmā anagāriyaṃ pabbajati.</p>

<p><span class="parno">96</span><a class="wp" id="wp33"></a>
<a id="p_9M_1377" class="ms"></a>
<a class="msdiv" id="msdiv_411"></a>
So evaṃ pabbajito samāno bhikkhūnaṃ sikkhāsājīvasamāpanno pāṇātipātaṃ pahāya
pāṇātipātā paṭivirato hoti, nihitadaṇḍo nihitasattho lajjī dayāpanno
sabbapāṇabhūtahitānukampī viharati.</p>
<hr>

<p><span class="parno">97</span>
<a class="pts1" id="pts1.268"></a>
<a id="p_9M_1378" class="ms"></a>
Adinnādānaṃ pahāya adinnādānā paṭivirato hoti, dinnādāyī dinnapāṭikankhī
athenena sucibhūtena attanā viharati.</p>

<p><span class="parno">98</span>
<a id="p_9M_1379" class="ms"></a>
Abrahmacariyaṃ pahāya brahmacārī hoti, ārācārī virato methunā gāmadhammā.</p>

<p><span class="parno">99</span>
<a id="p_9M_1380" class="ms"></a>
Musāvādaṃ pahāya musāvādā paṭivirato hoti, saccavādī saccasandho theto
paccayiko avisaṃvādako lokassa.</p>

<p><span class="parno">100</span>
<a id="p_9M_1381" class="ms"></a>
Pisuṇaṃ vācaṃ pahāya pisuṇāya vācāya paṭivirato hoti—ito sutvā na amutra
akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti
bhinnānaṃ vā sandhātā, sahitānaṃ vā anuppadātā samaggārāmo samaggarato
samagganandī, samaggakaraṇiṃ vācaṃ bhāsitā hoti.</p>

<p><span class="parno">101</span>
<a id="p_9M_1382" class="ms"></a>
Pharusaṃ vācaṃ pahāya pharusāya vācāya paṭivirato hoti—yā sā vācā nelā
kaṇṇasukhā pemanīyā hadayangamā porī bahujanakantā bahujanamanāpā tathārūpiṃ
vācaṃ bhāsitā hoti.</p>

<p><span class="parno">102</span>
<a id="p_9M_1383" class="ms"></a>
Samphappalāpaṃ pahāya samphappalāpā paṭivirato hoti, kālavādī bhūtavādī
atthavādī dhammavādī vinayavādī, nidhānavatiṃ vācaṃ bhāsitā kālena, sāpadesaṃ
pariyantavatiṃ atthasaṃhitaṃ.</p>
<hr>

<p><span class="parno">103</span>
<a id="p_9M_1384" class="ms"></a>
So bījagāmabhūtagāmasamārambhā paṭivirato hoti, ekabhattiko hoti
rattūparato, virato vikālabhojanā. Naccagītavāditavisūkadassanā paṭivirato
hoti, mālā&shy;gandha&shy;vilepana&shy;dhāraṇa&shy;maṇḍana&shy;vibhūsanaṭṭhānā paṭivirato hoti,
uccāsayanamahāsayanā paṭivirato hoti, jātarūparajatapaṭiggahaṇā paṭivirato
hoti, āmakadhaññapaṭiggahaṇā paṭivirato hoti, āmakamaṃsapaṭiggahaṇā paṭivirato
hoti, itthikumārikapaṭiggahaṇā paṭivirato hoti, dāsidāsapaṭiggahaṇā paṭivirato
hoti, ajeḷakapaṭiggahaṇā paṭivirato hoti, kukkuṭasūkarapaṭiggahaṇā paṭivirato
hoti, hatthigavāssavaḷavapaṭiggahaṇā paṭivirato hoti, khettavatthupaṭiggahaṇā paṭivirato hoti, dūteyyapahiṇagamanānuyogā paṭivirato hoti, kayavikkayā paṭivirato hoti, tulākūṭakaṃsakūṭamānakūṭā paṭivirato hoti, ukkoṭanavañcananikatisāciyogā paṭivirato hoti, chedana&shy;vadha&shy;bandhana&shy;viparāmosaālo&shy;pasahasākārā paṭivirato <span class="var" title="^mn27#31 [Cūḷahatthipadopamasutta]" id="note431">hoti</span>.</p>

<p><span class="parno">104</span><a class="wp" id="wp34"></a>
<a class="pts1" id="pts1.269"></a>
<a id="p_9M_1385" class="ms"></a>
So santuṭṭho hoti kāyaparihārikena cīvarena kucchiparihārikena piṇḍapātena. So
yena yeneva pakkamati samādāyeva pakkamati. Seyyathāpi nāma pakkhī sakuṇo yena
yeneva ḍeti sapattabhārova ḍeti; evameva bhikkhu santuṭṭho hoti
kāyaparihārikena cīvarena, kucchiparihārikena piṇḍapātena. So yena yeneva
pakkamati samādāyeva pakkamati. So iminā ariyena sīlakkhandhena samannāgato
ajjhattaṃ anavajjasukhaṃ paṭisaṃvedeti.</p>

<p><span class="parno">105</span><a class="wp" id="wp35"></a>
<a id="p_9M_1386" class="ms"></a>
So cakkhunā rūpaṃ disvā na nimittaggāhī hoti nānubyañjanaggāhī.
Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā
akusalā dhammā anvāssaveyyuṃ tassa saṃvarāya paṭipajjati, rakkhati
cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe  …
ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ
phusitvā … pe … manasā dhammaṃ viññāya na nimittaggāhī hoti nānubyañjanaggāhī.
Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā
akusalā dhammā anvāssaveyyuṃ tassa saṃvarāya paṭipajjati, rakkhati manindriyaṃ
manindriye saṃvaraṃ āpajjati. So iminā ariyena indriyasaṃvarena samannāgato
ajjhattaṃ abyāsekasukhaṃ paṭisaṃvedeti.</p>

<p><span class="parno">106</span><a class="wp" id="wp36"></a>
<a id="p_9M_1387" class="ms"></a>
So abhikkante paṭikkante sampajānakārī hoti, ālokite vilokite sampajānakārī
hoti, samiñjite pasārite sampajānakārī hoti, sanghāṭipattacīvaradhāraṇe
sampajānakārī hoti, asite pīte khāyite sāyite sampajānakārī hoti,
uccārapassāvakamme sampajānakārī hoti, gate ṭhite nisinne sutte jāgarite
bhāsite tuṇhībhāve sampajānakārī hoti.</p>

<p><span class="parno">107</span><a class="wp" id="wp37"></a>
<a id="p_9M_1388" class="ms"></a>
<a class="msdiv" id="msdiv_412"></a>
So iminā ca ariyena sīlakkhandhena samannāgato,<q class="open" id="note433" title=" etthantare pāṭho sī , syā1-3 potthakesu natthi, 9M:1042; 10M:20, 10M:1289; 11M:44; 15A4:1264; 31Pu:449"> imāya ca ariyāya santuṭṭhiyā
samannāgato</q>, iminā ca ariyena indriyasaṃvarena samannāgato, iminā ca ariyena
satisampajaññena samannāgato, vivittaṃ senāsanaṃ bhajati—araññaṃ rukkhamūlaṃ
pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ. <a class="wp" id="wp38"></a>So
pacchābhattaṃ piṇḍapātapaṭikkanto nisīdati pallankaṃ ābhujitvā, ujuṃ kāyaṃ
paṇidhāya, parimukhaṃ satiṃ upaṭṭhapetvā. So abhijjhaṃ loke pahāya
vigatābhijjhena cetasā viharati, abhijjhāya cittaṃ parisodheti; byāpādapadosaṃ
pahāya abyāpannacitto viharati, sabbapāṇabhūtahitānukampī, byāpādapadosā
cittaṃ parisodheti; thinamiddhaṃ pahāya vigatathinamiddho viharati ālokasaññī,
sato sampajāno, thinamiddhā cittaṃ parisodheti; uddhaccakukkuccaṃ pahāya
anuddhato viharati ajjhattaṃ vūpasantacitto, uddhaccakukkuccā cittaṃ
parisodheti; vicikicchaṃ pahāya tiṇṇavicikiccho viharati akathaṃkathī kusalesu
dhammesu, vicikicchāya cittaṃ parisodheti.</p>

<p><span class="parno">108</span><a class="wp" id="wp39"></a>
<a class="pts1" id="pts1.270"></a>
<a id="p_9M_1389" class="ms"></a>
<a class="msdiv" id="msdiv_413"></a>
So ime pañca nīvaraṇe pahāya cetaso upakkilese paññāya dubbalīkaraṇe, vivicceva
kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ
paṭhamaṃ jhānaṃ upasampajja viharati. Puna caparaṃ, bhikkhave, bhikkhu
vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ
avicāraṃ samādhijaṃ pītisukhaṃ dutiyaṃ jhānaṃ … pe … tatiyaṃ jhānaṃ … pe  …
catutthaṃ jhānaṃ upasampajja viharati.</p>
<hr>

<p><span class="parno">109</span><a class="wp" id="wp40"></a>
<a class="pts1" id="pts1.271"></a>
<a id="p_9M_1390" class="ms"></a>
<a class="msdiv" id="msdiv_414"></a>
So cakkhunā rūpaṃ disvā piyarūpe rūpe na sārajjati, appiyarūpe rūpe na
byāpajjati, upaṭṭhitakāyasati ca viharati appamāṇacetaso. Tañca cetovimuttiṃ
paññāvimuttiṃ yathābhūtaṃ pajānāti—yatthassa te pāpakā akusalā dhammā
aparisesā nirujjhanti. So evaṃ anurodhavirodhavippahīno yaṃ kiñci vedanaṃ
vedeti, sukhaṃ vā dukkhaṃ vā adukkhamasukhaṃ vā, so taṃ vedanaṃ nābhinandati
nābhivadati nājjhosāya tiṭṭhati. Tassa taṃ vedanaṃ anabhinandato anabhivadato
anajjhosāya tiṭṭhato yā vedanāsu nandī sā nirujjhati. Tassa nandīnirodhā
upādānanirodho, upādānanirodhā bhavanirodho, bhavanirodhā jātinirodho,
jātinirodhā jarāmaraṇaṃ sokaparidevadukkhadomanassupāyāsā nirujjhanti.
Evametassa kevalassa dukkhakkhandhassa nirodho hoti. Sotena saddaṃ sutvā … pe  …
ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ
phusitvā … pe … manasā dhammaṃ viññāya piyarūpe dhamme na sārajjati, appiyarūpe
dhamme na byāpajjati, upaṭṭhitakāyasati ca viharati appamāṇacetaso, tañca
cetovimuttiṃ paññāvimuttiṃ yathābhūtaṃ pajānāti—yatthassa te pāpakā akusalā
dhammā aparisesā nirujjhanti. So evaṃ anurodhavirodhavippahīno yaṃ kiñci
vedanaṃ vedeti, sukhaṃ vā dukkhaṃ vā adukkhamasukhaṃ vā, so taṃ vedanaṃ
nābhinandati nābhivadati nājjhosāya tiṭṭhati. Tassa taṃ vedanaṃ anabhinandato
anabhivadato anajjhosāya tiṭṭhato yā vedanāsu nandī sā nirujjhati. Tassa
nandīnirodhā upādānanirodho, upādānanirodhā bhavanirodho, bhavanirodhā
jātinirodho, jātinirodhā jarāmaraṇaṃ sokaparidevadukkhadomanassupāyāsā
nirujjhanti. Evametassa kevalassa dukkhakkhandhassa nirodho hoti. <a class="wp" id="wp41"></a>Imaṃ kho me
tumhe, bhikkhave, sankhittena taṇhāsankhayavimuttiṃ dhāretha, sātiṃ pana
bhikkhuṃ kevaṭṭaputtaṃ mahātaṇ&shy;hājālataṇhā&shy;sanghāṭappaṭi&shy;mukkan"ti.</p>

<p><span class="parno">110</span>
<a id="p_9M_1391" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Mahātaṇhāsankhayasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./mn37.html"></a><a id="next-sutta" href="./mn39.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN38: Mahātaṇhāsankhaya Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
