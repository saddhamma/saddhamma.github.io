<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 83</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN83: Maghadevasutta - King Makhādeva</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_887" class="ms"></a>
<a class="msdiv" id="msdiv_308"></a>
<span class="evam">Evaṃ me sutaṃ—​</span>   ekaṃ samayaṃ bhagavā mithilāyaṃ viharati <span class="var" title="makhādevambavane (bj, pts1) | maghadevambavane (s1-3) | magghadevaambavane (mr)" id="note419">maghadevaambavane</span>. <a class="wp" id="wp2"></a>Atha kho bhagavā
aññatarasmiṃ padese sitaṃ pātvākāsi. Atha kho āyasmato ānandassa etadahosi: "ko
nu kho hetu, ko paccayo bhagavato sitassa pātukammāya? Na akāraṇena tathāgatā
sitaṃ pātukarontī"ti. Atha kho āyasmā ānando ekaṃsaṃ cīvaraṃ katvā yena bhagavā
tenañjaliṃ paṇāmetvā bhagavantaṃ etadavoca: "ko nu kho, bhante, hetu, ko
paccayo bhagavato sitassa pātukammāya? Na akāraṇena tathāgatā sitaṃ
pātukarontī"ti.</p>

<p><span class="parno">2</span><a class="wp" id="wp3"></a>
<a class="pts1" id="pts2.75"></a>
<a id="p_10M_888" class="ms"></a>
"Bhūtapubbaṃ, ānanda, imissāyeva mithilāyaṃ rājā ahosi maghadevo nāma dhammiko
dhammarājā dhamme ṭhito mahārājā; dhammaṃ carati brāhmaṇagahapatikesu negamesu
ceva jānapadesu ca; uposathañca upavasati cātuddasiṃ pañcadasiṃ aṭṭhamiñca
pakkhassa. <a class="wp" id="wp4"></a>Atha kho, ānanda, rājā maghadevo bahūnaṃ vassānaṃ bahūnaṃ
vassasatānaṃ bahūnaṃ vassasahassānaṃ accayena kappakaṃ āmantesi: ‘yadā me,
samma kappaka, passeyyāsi sirasmiṃ palitāni jātāni, atha me āroceyyāsī’ti.
‘Evaṃ, devā’ti kho, ānanda, kappako rañño maghadevassa paccassosi. Addasā kho,
ānanda, kappako bahūnaṃ vassānaṃ bahūnaṃ vassasatānaṃ bahūnaṃ vassasahassānaṃ
accayena rañño maghadevassa sirasmiṃ palitāni jātāni. Disvāna rājānaṃ
maghadevaṃ etadavoca: ‘pātubhūtā kho devassa devadūtā, dissanti sirasmiṃ
palitāni jātānī’ti. ‘Tena hi, samma kappaka, tāni palitāni sādhukaṃ saṇḍāsena
uddharitvā mama añjalismiṃ patiṭṭhāpehī’ti. ‘Evaṃ, devā’ti kho, ānanda, kappako
rañño maghadevassa paṭissutvā tāni palitāni sādhukaṃ saṇḍāsena uddharitvā rañño
maghadevassa añjalismiṃ patiṭṭhāpesi.</p>

<p><span class="parno">3</span>
<a class="pts1" id="pts2.76"></a>
<a id="p_10M_889" class="ms"></a>
<a class="msdiv" id="msdiv_309"></a>
Atha kho, ānanda, rājā maghadevo kappakassa gāmavaraṃ datvā jeṭṭhaputtaṃ
kumāraṃ āmantāpetvā etadavoca: ‘pātubhūtā kho me, tāta kumāra, devadūtā;
dissanti sirasmiṃ palitāni jātāni; bhuttā kho pana me mānusakā kāmā; samayo
dibbe kāme pariyesituṃ. Ehi tvaṃ, tāta kumāra, imaṃ rajjaṃ paṭipajja. Ahaṃ pana
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajissāmi. Tena hi, tāta kumāra, yadā tvampi passeyyāsi sirasmiṃ palitāni
jātāni, atha kappakassa gāmavaraṃ datvā jeṭṭhaputtaṃ kumāraṃ sādhukaṃ rajje
samanusāsitvā kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbajeyyāsi. Yena me idaṃ kalyāṇaṃ vattaṃ nihitaṃ anuppavatteyyāsi,
mā kho me tvaṃ antimapuriso ahosi. Yasmiṃ kho, tāta kumāra, purisayuge
vattamāne evarūpassa kalyāṇassa vattassa samucchedo hoti so tesaṃ antimapuriso
hoti. Taṃ tāhaṃ, tāta kumāra, evaṃ vadāmi—yena me idaṃ kalyāṇaṃ vattaṃ
nihitaṃ anuppavatteyyāsi, mā kho me tvaṃ antimapuriso ahosī’ti.</p>
<hr>

<p><span class="parno">4</span><a class="wp" id="wp5"></a>
<a id="p_10M_890" class="ms"></a>
Atha kho, ānanda, rājā maghadevo kappakassa gāmavaraṃ datvā jeṭṭhaputtaṃ
kumāraṃ sādhukaṃ rajje samanusāsitvā imasmiṃyeva maghadevaambavane kesamassuṃ
ohāretvā kāsāyāni vatthāni acchādetvā agārasmā anagāriyaṃ pabbaji. So
mettāsahagatena cetasā ekaṃ disaṃ pharitvā vihāsi, tathā dutiyaṃ, tathā
tatiyaṃ, tathā catutthaṃ; iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena <span class="var" title="abyāpajjhena (bj, s1-3, km) | avyāpajjhena (pts1) | abyāpajjena (mr)" id="note420">abyābajjhena</span> pharitvā vihāsi. Karuṇāsahagatena cetasā  …
muditāsahagatena cetasā … upekkhāsahagatena cetasā ekaṃ disaṃ pharitvā vihāsi,
tathā dutiyaṃ, tathā tatiyaṃ, tathā catutthaṃ; iti uddhamadho tiriyaṃ sabbadhi
sabbattatāya sabbāvantaṃ lokaṃ upekkhāsahagatena cetasā vipulena mahaggatena
appamāṇena averena abyābajjhena pharitvā vihāsi.</p>

<p><span class="parno">5</span><a class="wp" id="wp6"></a>
<a id="p_10M_891" class="ms"></a>
Rājā kho panānanda, maghadevo caturāsītivassasahassāni kumārakīḷitaṃ kīḷi,
caturāsītivassasahassāni oparajjaṃ kāresi, caturāsītivassasahassāni rajjaṃ
kāresi, caturāsītivassasahassāni imasmiṃyeva maghadevaambavane agārasmā
anagāriyaṃ pabbajito brahmacariyamacari. So cattāro brahmavihāre bhāvetvā
kāyassa bhedā paraṃ maraṇā brahmalokūpago ahosi.</p>
<hr>

<p><span class="parno">6</span><a class="wp" id="wp7"></a>
<a class="pts1" id="pts2.77"></a>
<a id="p_10M_892" class="ms"></a>
<a class="msdiv" id="msdiv_310"></a>
Atha kho rañño, ānanda, maghadevassa putto bahūnaṃ vassānaṃ bahūnaṃ
vassasatānaṃ bahūnaṃ vassasahassānaṃ accayena kappakaṃ āmantesi: ‘yadā me,
samma kappaka, passeyyāsi sirasmiṃ palitāni jātāni, atha kho āroceyyāsī’ti.
‘Evaṃ, devā’ti kho, ānanda, kappako rañño maghadevassa puttassa paccassosi.
Addasā kho, ānanda, kappako bahūnaṃ vassānaṃ bahūnaṃ vassasatānaṃ bahūnaṃ
vassasahassānaṃ accayena rañño maghadevassa puttassa sirasmiṃ palitāni jātāni.
Disvāna rañño maghadevassa puttaṃ etadavoca: ‘pātubhūtā kho devassa devadūtā;
dissanti sirasmiṃ palitāni jātānī’ti. ‘Tena hi, samma kappaka, tāni palitāni
sādhukaṃ saṇḍāsena uddharitvā mama añjalismiṃ patiṭṭhāpehī’ti. ‘Evaṃ, devā’ti
kho, ānanda, kappako rañño maghadevassa puttassa paṭissutvā tāni palitāni
sādhukaṃ saṇḍāsena uddharitvā rañño maghadevassa puttassa añjalismiṃ
patiṭṭhāpesi.</p>

<p><span class="parno">7</span><a class="wp" id="wp8"></a>
<a id="p_10M_893" class="ms"></a>
Atha kho, ānanda, rañño maghadevassa putto kappakassa gāmavaraṃ datvā
jeṭṭhaputtaṃ kumāraṃ āmantāpetvā etadavoca: ‘pātubhūtā kho me, tāta kumāra,
devadūtā; dissanti sirasmiṃ palitāni jātāni; bhuttā kho pana me mānusakā kāmā;
samayo dibbe kāme pariyesituṃ. Ehi tvaṃ, tāta kumāra, imaṃ rajjaṃ paṭipajja.
Ahaṃ pana kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajissāmi. Tena hi, tāta kumāra, yadā tvampi passeyyāsi sirasmiṃ palitāni
jātāni, atha kappakassa gāmavaraṃ datvā jeṭṭhaputtaṃ kumāraṃ sādhukaṃ rajje
samanusāsitvā kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbajeyyāsi. Yena me idaṃ kalyāṇaṃ vattaṃ nihitaṃ anuppavatteyyāsi,
mā kho me tvaṃ antimapuriso ahosi. Yasmiṃ kho, tāta kumāra, purisayuge
vattamāne evarūpassa kalyāṇassa vattassa samucchedo hoti so tesaṃ antimapuriso
hoti. Taṃ tāhaṃ, tāta kumāra, evaṃ vadāmi—yena me idaṃ kalyāṇaṃ vattaṃ
nihitaṃ anuppavatteyyāsi, mā kho me tvaṃ antimapuriso ahosī’ti.</p>

<p><span class="parno">8</span><a class="wp" id="wp9"></a>
<a class="pts1" id="pts2.78"></a>
<a id="p_10M_894" class="ms"></a>
Atha kho, ānanda, rañño maghadevassa putto kappakassa gāmavaraṃ datvā
jeṭṭhaputtaṃ kumāraṃ sādhukaṃ rajje samanusāsitvā imasmiṃyeva maghadevaambavane
kesamassuṃ ohāretvā kāsāyāni vatthāni acchādetvā agārasmā anagāriyaṃ pabbaji.
So mettāsahagatena cetasā ekaṃ disaṃ pharitvā vihāsi, tathā dutiyaṃ, tathā
tatiyaṃ, tathā catutthaṃ; iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena abyābajjhena pharitvā vihāsi. Karuṇāsahagatena cetasā  …
muditāsahagatena cetasā … upekkhāsahagatena cetasā ekaṃ disaṃ pharitvā vihāsi,
tathā dutiyaṃ, tathā tatiyaṃ, tathā catutthaṃ; iti uddhamadho tiriyaṃ sabbadhi
sabbattatāya sabbāvantaṃ lokaṃ upekkhāsahagatena cetasā vipulena mahaggatena
appamāṇena averena abyābajjhena pharitvā vihāsi. Rañño kho panānanda,
maghadevassa putto caturāsītivassasahassāni kumārakīḷitaṃ kīḷi,
caturāsītivassasahassāni oparajjaṃ kāresi, caturāsītivassasahassāni rajjaṃ
kāresi, caturāsītivassasahassāni imasmiṃyeva maghadevaambavane agārasmā
anagāriyaṃ pabbajito brahmacariyamacari. So cattāro brahmavihāre bhāvetvā
kāyassa bhedā paraṃ maraṇā brahmalokūpago ahosi.</p>
<hr>

<p><span class="parno">9</span><a class="wp" id="wp10"></a>
<a id="p_10M_895" class="ms"></a>
<a class="msdiv" id="msdiv_311"></a>
Rañño kho panānanda, maghadevassa puttapaputtakā tassa paramparā
<span class="var" title="caturāsītikhattiyasahassāni (bj, pts1) | caturāsītisahassāni (s1-3, km)" id="note421">caturāsītirājasahassāni</span> imasmiṃyeva maghadevaambavane kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbajiṃsu. Te mettāsahagatena
cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā
catutthaṃ; iti uddhamadho tiriyaṃ sabbadhi sabbattatāya sabbāvantaṃ lokaṃ
mettāsahagatena cetasā vipulena mahaggatena appamāṇena averena abyābajjhena
pharitvā vihariṃsu. Karuṇāsahagatena cetasā … muditāsahagatena cetasā  …
upekkhāsahagatena cetasā ekaṃ disaṃ pharitvā vihariṃsu, tathā dutiyaṃ, tathā
tatiyaṃ, tathā catutthaṃ; iti uddhamadho tiriyaṃ sabbadhi sabbattatāya
sabbāvantaṃ lokaṃ upekkhāsahagatena cetasā vipulena mahaggatena appamāṇena
averena abyābajjhena pharitvā vihariṃsu. <a class="wp" id="wp11"></a>Caturāsītivassasahassāni kumārakīḷitaṃ
kīḷiṃsu, caturāsītivassasahassāni oparajjaṃ kāresuṃ, caturāsītivassasahassāni
rajjaṃ kāresuṃ, caturāsītivassasahassāni imasmiṃyeva maghadevaambavane agārasmā
anagāriyaṃ pabbajitā brahmacariyamacariṃsu. Te cattāro brahmavihāre bhāvetvā
kāyassa bhedā paraṃ maraṇā brahmalokūpagā ahesuṃ. <a class="wp" id="wp12"></a>Nimi tesaṃ <span class="var" title="rājānaṃ (bj, pts1)" id="note422">rājā</span> pacchimako
ahosi dhammiko dhammarājā dhamme ṭhito mahārājā; dhammaṃ carati
brāhmaṇagahapatikesu negamesu ceva jānapadesu ca; uposathañca upavasati
cātuddasiṃ pañcadasiṃ aṭṭhamiñca pakkhassa.</p>
<hr>

<p><span class="parno">10</span><a class="wp" id="wp13"></a>
<a class="pts1" id="pts2.79"></a>
<a id="p_10M_896" class="ms"></a>
<a class="msdiv" id="msdiv_312"></a>
Bhūtapubbaṃ, ānanda, devānaṃ tāvatiṃsānaṃ sudhammāyaṃ sabhāyaṃ sannisinnānaṃ
sannipatitānaṃ ayamantarākathā udapādi: ‘lābhā vata, bho, videhānaṃ, suladdhaṃ
vata, bho, videhānaṃ, yesaṃ nimi rājā dhammiko dhammarājā dhamme ṭhito
mahārājā; dhammaṃ carati brāhmaṇagahapatikesu negamesu ceva jānapadesu ca;
uposathañca upavasati cātuddasiṃ pañcadasiṃ aṭṭhamiñca pakkhassā’ti. Atha kho,
ānanda, sakko devānamindo deve tāvatiṃse āmantesi: ‘iccheyyātha no tumhe,
mārisā, nimiṃ rājānaṃ daṭṭhun’ti? ‘Icchāma mayaṃ, mārisa, nimiṃ rājānaṃ
daṭṭhun’ti. Tena kho pana, ānanda, samayena nimi rājā tadahuposathe pannarase
<span class="var" title="sasīsaṃ nahāto (bj) | sīsanhāto (s1-3, km) | sīsaṃ nahāto (pts1)" id="note423">sīsaṃnhāto</span> uposathiko uparipāsādavaragato nisinno hoti. Atha kho, ānanda, sakko
devānamindo—seyyathāpi nāma balavā puriso samiñjitaṃ vā bāhaṃ pasāreyya,
pasāritaṃ vā bāhaṃ samiñjeyya; evameva—devesu tāvatiṃsesu antarahito nimissa
rañño pamukhe pāturahosi. Atha kho, ānanda, sakko devānamindo nimiṃ rājānaṃ
etadavoca: ‘lābhā te, mahārāja, suladdhaṃ te, mahārāja. Devā, mahārāja,
tāvatiṃsā sudhammāyaṃ sabhāyaṃ kittayamānarūpā sannisinnā: "lābhā vata, bho,
videhānaṃ, suladdhaṃ vata, bho, videhānaṃ, yesaṃ nimi rājā dhammiko dhammarājā
dhamme ṭhito mahārājā; dhammaṃ carati brāhmaṇagahapatikesu negamesu ceva
jānapadesu ca; uposathañca upavasati cātuddasiṃ pañcadasiṃ aṭṭhamiñca
pakkhassā"ti. Devā te, mahārāja, tāvatiṃsā dassanakāmā. Tassa te ahaṃ,
mahārāja, sahassayuttaṃ ājaññarathaṃ pahiṇissāmi; abhiruheyyāsi, mahārāja,
dibbaṃ yānaṃ avikampamāno’ti. Adhivāsesi kho, ānanda, nimi rājā tuṇhībhāvena.</p>

<p><span class="parno">11</span>
<a class="pts1" id="pts2.80"></a>
<a id="p_10M_897" class="ms"></a>
<a class="msdiv" id="msdiv_313"></a>
Atha kho, ānanda, sakko devānamindo nimissa rañño adhivāsanaṃ viditvā – 
seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ
samiñjeyya; evameva—nimissa rañño pamukhe antarahito devesu tāvatiṃsesu
pāturahosi. <a class="wp" id="wp14"></a>Atha kho, ānanda, sakko devānamindo mātaliṃ sangāhakaṃ āmantesi:
‘ehi tvaṃ, samma mātali, sahassayuttaṃ ājaññarathaṃ yojetvā nimiṃ rājānaṃ
upasankamitvā evaṃ vadehi—ayaṃ te, mahārāja, sahassayutto ājaññaratho sakkena
devānamindena pesito; abhiruheyyāsi, mahārāja, dibbaṃ yānaṃ avikampamāno’ti.
‘Evaṃ, bhaddantavā’ti kho, ānanda, mātali sangāhako sakkassa devānamindassa
paṭissutvā sahassayuttaṃ ājaññarathaṃ yojetvā nimiṃ rājānaṃ upasankamitvā
etadavoca: ‘ayaṃ te, mahārāja, sahassayutto ājaññaratho sakkena devānamindena
pesito; abhiruha, mahārāja, dibbaṃ yānaṃ avikampamāno. Api ca, mahārāja,
katamena taṃ nemi, yena vā pāpakammā pāpakānaṃ kammānaṃ vipākaṃ paṭisaṃvedenti,
yena vā kalyāṇakammā kalyāṇakammānaṃ vipākaṃ paṭisaṃvedentī’ti? ‘Ubhayeneva
maṃ, mātali, nehī’ti. <a class="wp" id="wp15"></a><span class="var" title="sampāpesi (bj, pts1) | saṃpavesi (s1-3)" id="note424">Sampavesesi</span> kho, ānanda, mātali, sangāhako nimiṃ rājānaṃ
sudhammaṃ sabhaṃ. Addasā kho, ānanda, sakko devānamindo nimiṃ rājānaṃ dūratova
āgacchantaṃ. Disvāna nimiṃ rājānaṃ etadavoca: ‘ehi kho, mahārāja. Svāgataṃ,
mahārāja. Devā te dassanakāmā, mahārāja, tāvatiṃsā sudhammāyaṃ sabhāyaṃ
kittayamānarūpā sannisinnā: "lābhā vata, bho, videhānaṃ, suladdhaṃ vata, bho,
videhānaṃ, yesaṃ nimi rājā dhammiko dhammarājā dhamme ṭhito mahārājā; dhammaṃ
carati brāhmaṇagahapatikesu negamesu ceva jānapadesu ca; uposathañca upavasati
cātuddasiṃ pañcadasiṃ aṭṭhamiñca pakkhassā"ti. Devā te, mahārāja, tāvatiṃsā
dassanakāmā. Abhirama, mahārāja, devesu devānubhāvenā’ti. ‘Alaṃ, mārisa,
tattheva maṃ mithilaṃ paṭinetu. Tathāhaṃ dhammaṃ carissāmi brāhmaṇagahapatikesu
negamesu ceva jānapadesu ca; uposathañca upavasāmi cātuddasiṃ pañcadasiṃ
aṭṭhamiñca pakkhassā’ti.</p>
<hr>

<p><span class="parno">12</span><a class="wp" id="wp16"></a>
<a class="pts1" id="pts2.81"></a>
<a id="p_10M_898" class="ms"></a>
<a class="msdiv" id="msdiv_314"></a>
Atha kho, ānanda, sakko devānamindo mātaliṃ sangāhakaṃ āmantesi: ‘ehi tvaṃ,
samma mātali, sahassayuttaṃ ājaññarathaṃ yojetvā nimiṃ rājānaṃ tattheva
mithilaṃ paṭinehī’ti. ‘Evaṃ, bhaddantavā’ti kho, ānanda, mātali sangāhako
sakkassa devānamindassa paṭissutvā sahassayuttaṃ ājaññarathaṃ yojetvā nimiṃ
rājānaṃ tattheva mithilaṃ paṭinesi. Tatra sudaṃ, ānanda, nimi rājā dhammaṃ
carati brāhmaṇagahapatikesu negamesu ceva jānapadesu ca, uposathañca upavasati
cātuddasiṃ pañcadasiṃ aṭṭhamiñca pakkhassāti. Atha kho, ānanda, nimi rājā
bahūnaṃ vassānaṃ bahūnaṃ vassasatānaṃ bahūnaṃ vassasahassānaṃ accayena kappakaṃ
āmantesi: ‘yadā me, samma kappaka, passeyyāsi sirasmiṃ palitāni jātāni, atha me
āroceyyāsī’ti. ‘Evaṃ, devā’ti kho, ānanda, kappako nimissa rañño paccassosi.
Addasā kho, ānanda, kappako bahūnaṃ vassānaṃ bahūnaṃ vassasatānaṃ bahūnaṃ
vassasahassānaṃ accayena nimissa rañño sirasmiṃ palitāni jātāni. Disvāna nimiṃ
rājānaṃ etadavoca: ‘pātubhūtā kho devassa devadūtā; dissanti sirasmiṃ palitāni
jātānī’ti. ‘Tena hi, samma kappaka, tāni palitāni sādhukaṃ saṇḍāsena uddharitvā
mama añjalismiṃ patiṭṭhāpehī’ti. ‘Evaṃ, devā’ti kho, ānanda, kappako nimissa
rañño paṭissutvā tāni palitāni sādhukaṃ saṇḍāsena uddharitvā nimissa rañño
añjalismiṃ patiṭṭhāpesi. Atha kho, ānanda, nimi rājā kappakassa gāmavaraṃ datvā
jeṭṭhaputtaṃ kumāraṃ āmantāpetvā etadavoca: ‘pātubhūtā kho me, tāta kumāra,
devadūtā; dissanti sirasmiṃ palitāni jātāni; bhuttā kho pana me mānusakā kāmā;
samayo dibbe kāme pariyesituṃ. Ehi tvaṃ, tāta kumāra, imaṃ rajjaṃ paṭipajja.
Ahaṃ pana kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajissāmi. Tena hi, tāta kumāra, yadā tvampi passeyyāsi sirasmiṃ palitāni
jātāni, atha kappakassa gāmavaraṃ datvā jeṭṭhaputtaṃ kumāraṃ sādhukaṃ rajje
samanusāsitvā kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbajeyyāsi. Yena me idaṃ kalyāṇaṃ vattaṃ nihitaṃ anuppavatteyyāsi,
mā kho me tvaṃ antimapuriso ahosi. Yasmiṃ kho, tāta kumāra, purisayuge
vattamāne evarūpassa kalyāṇassa vattassa samucchedo hoti so tesaṃ antimapuriso
hoti. Taṃ tāhaṃ, tāta kumāra, evaṃ vadāmi: "yena me idaṃ kalyāṇaṃ vattaṃ
nihitaṃ anuppavatteyyāsi, mā kho me tvaṃ antimapuriso ahosī"’ti.</p>

<p><span class="parno">13</span><a class="wp" id="wp17-19"></a>
<a class="pts1" id="pts2.82"></a>
<a id="p_10M_899" class="ms"></a>
<a class="msdiv" id="msdiv_315"></a>
Atha kho, ānanda, nimi rājā kappakassa gāmavaraṃ datvā jeṭṭhaputtaṃ kumāraṃ
sādhukaṃ rajje samanusāsitvā imasmiṃyeva maghadevaambavane kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbaji. So mettāsahagatena
cetasā ekaṃ disaṃ pharitvā vihāsi, tathā dutiyaṃ, tathā tatiyaṃ, tathā
catutthaṃ; iti uddhamadho tiriyaṃ sabbadhi sabbattatāya sabbāvantaṃ lokaṃ
mettāsahagatena cetasā vipulena mahaggatena appamāṇena averena abyābajjhena
pharitvā vihāsi. Karuṇāsahagatena cetasā … muditāsahagatena cetasā  …
upekkhāsahagatena cetasā ekaṃ disaṃ pharitvā vihāsi, tathā dutiyaṃ, tathā
tatiyaṃ, tathā catutthaṃ; iti uddhamadho tiriyaṃ sabbadhi sabbattatāya
sabbāvantaṃ lokaṃ upekkhāsahagatena cetasā vipulena mahaggatena appamāṇena
averena abyābajjhena pharitvā vihāsi. Nimi kho panānanda, rājā
caturāsītivassasahassāni kumārakīḷitaṃ kīḷi, caturāsītivassasahassāni oparajjaṃ
kāresi, caturāsītivassasahassāni rajjaṃ kāresi, caturāsītivassasahassāni
imasmiṃyeva maghadevaambavane agārasmā anagāriyaṃ pabbajito brahmacariyamacari.
So cattāro brahmavihāre bhāvetvā kāyassa bhedā paraṃ maraṇā brahmalokūpago
ahosi. <a class="wp" id="wp20"></a>Nimissa kho panānanda, rañño kaḷārajanako nāma putto ahosi. Na so
agārasmā anagāriyaṃ pabbaji. So taṃ kalyāṇaṃ vattaṃ samucchindi. So tesaṃ
antimapuriso ahosi.</p>
<hr>

<p><span class="parno">14</span><a class="wp" id="wp21"></a>
<a class="pts1" id="pts2.83"></a>
<a id="p_10M_900" class="ms"></a>
<a class="msdiv" id="msdiv_316"></a>
Siyā kho pana te, ānanda, evamassa: ‘añño nūna tena samayena rājā maghadevo
ahosi, <span class="var" title="yo taṃ kalyāṇaṃ vattaṃ nihinīti (si)" id="note425">yena taṃ kalyāṇaṃ vattaṃ nihitan’ti</span>. Na kho panetaṃ, ānanda, evaṃ
daṭṭhabbaṃ. Ahaṃ tena samayena rājā maghadevo ahosiṃ<q class="open" id="note426" title=" etthantare pāṭho ka-ma potthake">. Ahaṃ taṃ kalyāṇaṃ vattaṃ
nihiniṃ</q>, mayā taṃ kalyāṇaṃ vattaṃ nihitaṃ; pacchimā janatā anuppavattesi. Taṃ
kho panānanda, kalyāṇaṃ vattaṃ na nibbidāya na virāgāya na nirodhāya na
upasamāya na abhiññāya na sambodhāya na nibbānāya saṃvattati, yāvadeva
brahmalokūpapattiyā. Idaṃ kho panānanda, etarahi mayā kalyāṇaṃ vattaṃ nihitaṃ
ekantanibbidāya virāgāya nirodhāya upasamāya abhiññāya sambodhāya nibbānāya
saṃvattati. Katamañcānanda, etarahi mayā kalyāṇaṃ vattaṃ nihitaṃ
ekantanibbidāya virāgāya nirodhāya upasamāya abhiññāya sambodhāya nibbānāya
saṃvattati? Ayameva ariyo aṭṭhangiko maggo, seyyathidaṃ—sammādiṭṭhi,
sammāsankappo, sammāvācā, sammākammanto, sammāājīvo, sammāvāyāmo, sammāsati,
sammāsamādhi. Idaṃ kho, ānanda, etarahi mayā kalyāṇaṃ vattaṃ nihitaṃ
ekantanibbidāya virāgāya nirodhāya upasamāya abhiññāya sambodhāya nibbānāya
saṃvattati. Taṃ vo ahaṃ, ānanda, evaṃ vadāmi: ‘yena me idaṃ kalyāṇaṃ vattaṃ
nihitaṃ anuppavatteyyātha, mā kho me tumhe antimapurisā ahuvattha’. Yasmiṃ kho,
ānanda, purisayuge vattamāne evarūpassa kalyāṇassa vattassa samucchedo hoti so
tesaṃ antimapuriso hoti. Taṃ vo ahaṃ, ānanda, evaṃ vadāmi: ‘yena me idaṃ
kalyāṇaṃ vattaṃ nihitaṃ anuppavatteyyātha, mā kho me tumhe antimapurisā
ahuvatthā’"ti.</p>

<p><span class="parno">15</span>
<a id="p_10M_901" class="ms"></a>
Idamavoca bhagavā. Attamano āyasmā ānando bhagavato bhāsitaṃ abhinandīti.</p>
<p class="endsection">Maghadevasuttaṃ niṭṭhitaṃ tatiyaṃ.</p>

</div>
</section>
<div id="nextprev"><a id="previous-sutta" href="./mn82.html"></a><a id="next-sutta" href="./mn84.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN83: Maghadevasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
