<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 93</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN93: Assalāyanasutta - To Assalāyana</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts2.147"></a>
<a id="p_10M_1238" class="ms"></a>
<a class="msdiv" id="msdiv_401"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
<a class="wp" id="wp2"></a>Tena kho pana samayena nānāverajjakānaṃ brāhmaṇānaṃ pañcamattāni brāhmaṇasatāni
sāvatthiyaṃ paṭivasanti kenacideva karaṇīyena. Atha kho tesaṃ brāhmaṇānaṃ
etadahosi: "ayaṃ kho samaṇo gotamo cātuvaṇṇiṃ suddhiṃ paññapeti. Ko nu kho
pahoti samaṇena gotamena saddhiṃ asmiṃ vacane paṭimantetun"ti? <a class="wp" id="wp3"></a>Tena kho pana
samayena assalāyano nāma māṇavo sāvatthiyaṃ paṭivasati daharo, vuttasiro,
soḷasavassuddesiko jātiyā, tiṇṇaṃ vedānaṃ pāragū sanighaṇḍukeṭubhānaṃ
sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo. Atha kho tesaṃ brāhmaṇānaṃ etadahosi: "ayaṃ kho assalāyano māṇavo sāvatthiyaṃ paṭivasati daharo, vuttasiro, soḷasavassuddesiko jātiyā, tiṇṇaṃ vedānaṃ pāragū … pe … anavayo. So kho pahoti samaṇena gotamena saddhiṃ asmiṃ vacane paṭimantetun"ti.</p>

<p><span class="parno">2</span><a class="wp" id="wp4"></a>
<a id="p_10M_1239" class="ms"></a>
Atha kho te brāhmaṇā yena assalāyano māṇavo tenupasankamiṃsu; upasankamitvā
assalāyanaṃ māṇavaṃ etadavocuṃ: "ayaṃ, bho assalāyana, samaṇo gotamo cātuvaṇṇiṃ
suddhiṃ paññapeti. Etu bhavaṃ assalāyano samaṇena gotamena saddhiṃ asmiṃ vacane
<span class="var" title="patimantetunti (bj, pts1) | paṭimantetunti (mr)" id="note601">paṭimantetū"ti</span>.</p>

<p><span class="parno">3</span>
<a id="p_10M_1240" class="ms"></a>
Evaṃ vutte, assalāyano māṇavo te brāhmaṇe etadavoca: "samaṇo khalu, bho, gotamo
dhammavādī; dhammavādino ca pana duppaṭimantiyā bhavanti. Nāhaṃ sakkomi
samaṇena gotamena saddhiṃ asmiṃ vacane paṭimantetun"ti.</p>

<p><span class="parno">4</span>
<a class="pts1" id="pts2.148"></a>
<a id="p_10M_1241" class="ms"></a>
Dutiyampi kho te brāhmaṇā assalāyanaṃ māṇavaṃ etadavocuṃ: "ayaṃ, bho
assalāyana, samaṇo gotamo cātuvaṇṇiṃ suddhiṃ paññapeti. Etu bhavaṃ assalāyano
samaṇena gotamena saddhiṃ asmiṃ vacane <span class="var" title="patimantetuṃ (bj, pts1) | paṭimantetuṃ (mr)" id="note602">paṭimantetu</span><q class="open" id="note603" title=" etthantare pāṭho syā1-3 potthakesu">. Caritaṃ kho pana bhotā
assalāyanena paribbājakan"ti</q>. Dutiyampi kho assalāyano māṇavo te brāhmaṇe
etadavoca: "samaṇo khalu, bho, gotamo dhammavādī; dhammavādino ca pana
duppaṭimantiyā bhavanti. Nāhaṃ sakkomi samaṇena gotamena saddhiṃ asmiṃ vacane
paṭimantetun"ti.</p>

<p><span class="parno">5</span>
<a id="p_10M_1242" class="ms"></a>
Tatiyampi kho te brāhmaṇā assalāyanaṃ māṇavaṃ etadavocuṃ: "ayaṃ, bho
assalāyana, samaṇo gotamo cātuvaṇṇiṃ suddhiṃ paññapeti. Etu bhavaṃ assalāyano
samaṇena gotamena saddhiṃ asmiṃ vacane <span class="var" title="patimantetuṃ (bj, pts1) | paṭimantetuṃ (mr)" id="note605">paṭimantetu</span>. Caritaṃ kho pana bhotā
assalāyanena paribbājakaṃ. Mā bhavaṃ assalāyano ayuddhaparājitaṃ parājayī"ti.</p>

<p><span class="parno">6</span>
<a id="p_10M_1243" class="ms"></a>
Evaṃ vutte, assalāyano māṇavo te brāhmaṇe etadavoca: "addhā kho ahaṃ bhavanto
na labhāmi. Samaṇo khalu, bho, gotamo dhammavādī; dhammavādino ca pana
duppaṭimantiyā bhavanti. Nāhaṃ sakkomi samaṇena gotamena saddhiṃ asmiṃ vacane
paṭimantetunti. Api cāhaṃ bhavantānaṃ vacanena gamissāmī"ti.</p>
<hr>

<p><span class="parno">7</span><a class="wp" id="wp5"></a>
<a class="pts1" id="pts2.149"></a>
<a id="p_10M_1244" class="ms"></a>
<a class="msdiv" id="msdiv_402"></a>
Atha kho assalāyano māṇavo mahatā brāhmaṇagaṇena saddhiṃ yena bhagavā
tenupasankami; upasankamitvā bhagavatā saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ nisīdi. Ekamantaṃ nisinno kho assalāyano māṇavo
bhagavantaṃ etadavoca: "brāhmaṇā, bho gotama, evamāhaṃsu: ‘brāhmaṇova seṭṭho
vaṇṇo, hīno añño vaṇṇo; brāhmaṇova sukko vaṇṇo, kaṇho añño vaṇṇo; brāhmaṇova
sujjhanti, no abrāhmaṇā; brāhmaṇāva brahmuno puttā orasā mukhato jātā brahmajā
brahmanimmitā brahmadāyādā’ti. Idha bhavaṃ gotamo kimāhā"ti? "<span class="var" title="dissante (bj, s1-3, km, pts1)" id="note606">Dissanti</span> kho
pana, assalāyana, brāhmaṇānaṃ brāhmaṇiyo utuniyopi gabbhiniyopi vijāyamānāpi
pāyamānāpi. Te ca brāhmaṇiyonijāva samānā evamāhaṃsu: ‘brāhmaṇova seṭṭho vaṇṇo,
hīno añño vaṇṇo; brāhmaṇova sukko vaṇṇo, kaṇho añño vaṇṇo; brāhmaṇāva
sujjhanti, no abrāhmaṇā; brāhmaṇāva brahmuno puttā orasā mukhato jātā brahmajā
brahmanimmitā brahmadāyādā’"ti. <a class="wp" id="wp6"></a>"Kiñcāpi bhavaṃ gotamo evamāha, atha khvettha
brāhmaṇā evametaṃ maññanti: ‘brāhmaṇova seṭṭho vaṇṇo, hīno añño vaṇṇo … pe  …
brahmadāyādā’"ti.</p>

<p><span class="parno">8</span>
<a id="p_10M_1245" class="ms"></a>
<a class="msdiv" id="msdiv_403"></a>
"Taṃ kiṃ maññasi, assalāyana, sutaṃ te: ‘yonakambojesu aññesu ca paccantimesu
janapadesu dveva vaṇṇā—ayyo ceva dāso ca; ayyo hutvā dāso hoti, dāso hutvā
ayyo hotī’"ti? "Evaṃ, bho, sutaṃ taṃ me: ‘yonakambojesu aññesu ca paccantimesu
janapadesu dveva vaṇṇā—ayyo ceva dāso ca; ayyo hutvā dāso hoti, dāso hutvā
ayyo hotī’"ti. "Ettha, assalāyana, brāhmaṇānaṃ kiṃ balaṃ, ko assāso yadettha
brāhmaṇā evamāhaṃsu: ‘brāhmaṇova seṭṭho vaṇṇo, hīno añño vaṇṇo … pe  …
brahmadāyādā’"ti? <a class="wp" id="wp7"></a>"Kiñcāpi bhavaṃ gotamo evamāha, atha khvettha brāhmaṇā
evametaṃ maññanti: ‘brāhmaṇova seṭṭho vaṇṇo, hīno añño vaṇṇo … pe  …
brahmadāyādā’"ti.</p>

<p><span class="parno">9</span>
<a class="pts1" id="pts2.150"></a>
<a id="p_10M_1246" class="ms"></a>
<a class="msdiv" id="msdiv_404"></a>
"Taṃ kiṃ maññasi, assalāyana, khattiyova nu kho pāṇātipātī adinnādāyī
kāmesumicchācārī musāvādī pisuṇavāco pharusavāco samphappalāpī abhijjhālu
byāpannacitto micchādiṭṭhi kāyassa bhedā paraṃ maraṇā apāyaṃ duggatiṃ vinipātaṃ
nirayaṃ upapajjeyya, no brāhmaṇo? Vessova nu kho … pe … suddova nu kho
pāṇātipātī adinnādāyī kāmesumicchācārī musāvādī pisuṇavāco pharusavāco
samphappalāpī abhijjhālu byāpannacitto micchādiṭṭhi kāyassa bhedā paraṃ maraṇā
apāyaṃ duggatiṃ vinipātaṃ nirayaṃ upapajjeyya, no brāhmaṇo"ti? "No hidaṃ, bho
gotama. Khattiyopi hi, bho gotama, pāṇātipātī adinnādāyī kāmesumicchācārī
musāvādī pisuṇavāco pharusavāco samphappalāpī abhijjhālu byāpannacitto
micchādiṭṭhi kāyassa bhedā paraṃ maraṇā apāyaṃ duggatiṃ vinipātaṃ nirayaṃ
upapajjeyya. Brāhmaṇopi hi, bho gotama … pe … vessopi hi, bho gotama … pe  …
suddopi hi, bho gotama … pe … sabbepi hi, bho gotama, cattāro vaṇṇā
pāṇātipātino adinnādāyino kāmesumicchācārino musāvādino pisuṇavācā pharusavācā
samphappalāpino abhijjhālū byāpannacittā micchādiṭṭhī kāyassa bhedā paraṃ
maraṇā apāyaṃ duggatiṃ vinipātaṃ nirayaṃ upapajjeyyun"ti. "Ettha, assalāyana,
brāhmaṇānaṃ kiṃ balaṃ, ko assāso yadettha brāhmaṇā evamāhaṃsu: ‘brāhmaṇova
seṭṭho vaṇṇo, hīno añño vaṇṇo … pe … brahmadāyādā’"ti? <a class="wp" id="wp8"></a>"Kiñcāpi bhavaṃ gotamo
evamāha, atha khvettha brāhmaṇā evametaṃ maññanti: ‘brāhmaṇova seṭṭho vaṇṇo,
hīno añño vaṇṇo … pe … brahmadāyādā’"ti.</p>

<p><span class="parno">10</span>
<a class="pts1" id="pts2.151"></a>
<a id="p_10M_1247" class="ms"></a>
<a class="msdiv" id="msdiv_405"></a>
"Taṃ kiṃ maññasi, assalāyana, brāhmaṇova nu kho pāṇātipātā paṭivirato
adinnādānā paṭivirato kāmesumicchācārā paṭivirato musāvādā paṭivirato pisuṇāya
vācāya paṭivirato pharusāya vācāya paṭivirato samphappalāpā paṭivirato
anabhijjhālu abyāpannacitto sammādiṭṭhi kāyassa bhedā paraṃ maraṇā sugatiṃ
saggaṃ lokaṃ upapajjeyya, <span class="var" title="no ca (mr)" id="note607">no</span> khattiyo, <span class="var" title="no ca (mr)" id="note608">no</span> vesso, <span class="var" title="no ca (mr)" id="note609">no</span> suddo"ti? "No hidaṃ, bho
gotama. Khattiyopi hi, bho gotama, pāṇātipātā paṭivirato adinnādānā paṭivirato
kāmesumicchācārā paṭivirato musāvādā paṭivirato pisuṇāya vācāya paṭivirato
pharusāya vācāya paṭivirato samphappalāpā paṭivirato anabhijjhālu
abyāpannacitto sammādiṭṭhi kāyassa bhedā paraṃ maraṇā sugatiṃ saggaṃ lokaṃ
upapajjeyya. Brāhmaṇopi hi, bho gotama … pe … vessopi hi, bho gotama … pe  …
suddopi hi, bho gotama … pe … sabbepi hi, bho gotama, cattāro vaṇṇā pāṇātipātā
paṭiviratā adinnādānā paṭiviratā kāmesumicchācārā paṭiviratā musāvādā
paṭiviratā pisuṇāya vācāya paṭiviratā pharusāya vācāya paṭiviratā samphappalāpā
paṭiviratā anabhijjhālū abyāpannacittā sammādiṭṭhī kāyassa bhedā paraṃ maraṇā
sugatiṃ saggaṃ lokaṃ upapajjeyyun"ti. "Ettha, assalāyana, brāhmaṇānaṃ kiṃ
balaṃ, ko assāso yadettha brāhmaṇā evamāhaṃsu: ‘brāhmaṇova seṭṭho vaṇṇo, hīno
añño vaṇṇo … pe … brahmadāyādā’"ti? <a class="wp" id="wp9"></a>"Kiñcāpi bhavaṃ gotamo evamāha, atha
khvettha brāhmaṇā evametaṃ maññanti: ‘brāhmaṇova seṭṭho vaṇṇo, hīno añño vaṇṇo
 …  pe … brahmadāyādā’"ti.</p>
<hr>

<p><span class="parno">11</span>
<a id="p_10M_1248" class="ms"></a>
<a class="msdiv" id="msdiv_406"></a>
"Taṃ kiṃ maññasi, assalāyana, brāhmaṇova nu kho pahoti asmiṃ padese averaṃ
abyābajjhaṃ mettacittaṃ bhāvetuṃ, no khattiyo, no vesso, no suddo"ti? "No
hidaṃ, bho gotama. Khattiyopi hi, bho gotama, pahoti asmiṃ padese averaṃ
abyābajjhaṃ mettacittaṃ bhāvetuṃ; brāhmaṇopi hi, bho gotama … vessopi hi, bho
gotama … suddopi hi, bho gotama … sabbepi hi, bho gotama, cattāro vaṇṇā pahonti
asmiṃ padese averaṃ abyābajjhaṃ mettacittaṃ bhāvetun"ti. "Ettha, assalāyana,
brāhmaṇānaṃ kiṃ balaṃ, ko assāso yadettha brāhmaṇā evamāhaṃsu: ‘brāhmaṇova
seṭṭho vaṇṇo, hīno añño vaṇṇo … pe … brahmadāyādā’"ti? "Kiñcāpi bhavaṃ gotamo
evamāha, atha khvettha brāhmaṇā evametaṃ maññanti: ‘brāhmaṇova seṭṭho vaṇṇo,
hīno añño vaṇṇo … pe … brahmadāyādā’"ti.</p>

<p><span class="parno">12</span><a class="wp" id="wp10"></a>
<a id="p_10M_1249" class="ms"></a>
<a class="msdiv" id="msdiv_407"></a>
"Taṃ kiṃ maññasi, assalāyana, brāhmaṇova nu kho pahoti sottisināniṃ ādāya nadiṃ
gantvā rajojallaṃ pavāhetuṃ, no khattiyo, no vesso, no suddo"ti? "No hidaṃ, bho
gotama. Khattiyopi hi, bho gotama, pahoti sottisināniṃ ādāya nadiṃ gantvā
rajojallaṃ pavāhetuṃ, brāhmaṇopi hi, bho gotama … vessopi hi, bho gotama  …
suddopi hi, bho gotama … sabbepi hi, bho gotama, cattāro vaṇṇā pahonti
sottisināniṃ ādāya nadiṃ gantvā rajojallaṃ pavāhetun"ti. "Ettha, assalāyana,
brāhmaṇānaṃ kiṃ balaṃ, ko assāso yadettha brāhmaṇā evamāhaṃsu: ‘brāhmaṇova
seṭṭho vaṇṇo, hīno añño vaṇṇo … pe … brahmadāyādā’"ti? <a class="wp" id="wp11"></a>"Kiñcāpi bhavaṃ gotamo
evamāha, atha khvettha brāhmaṇā evametaṃ maññanti: ‘brāhmaṇova seṭṭho vaṇṇo,
hīno añño vaṇṇo … pe … brahmadāyādā’"ti.</p>

<p><span class="parno">13</span>
<a class="pts1" id="pts2.152"></a>
<a id="p_10M_1250" class="ms"></a>
<a class="msdiv" id="msdiv_408"></a>
"Taṃ kiṃ maññasi, assalāyana, idha rājā khattiyo muddhāvasitto nānājaccānaṃ
purisānaṃ purisasataṃ sannipāteyya: ‘āyantu bhonto ye tattha khattiyakulā
brāhmaṇakulā rājaññakulā uppannā, <span class="var" title="uppannā sālassa vā (bj, pts1)" id="note610">sākassa vā sālassa vā</span> salaḷassa vā candanassa
vā padumakassa vā uttarāraṇiṃ ādāya, aggiṃ abhinibbattentu, tejo pātukarontu.
Āyantu pana bhonto ye tattha caṇḍālakulā nesādakulā <span class="var" title="veṇakulā (bj, pts1) | veṇukulā (s1-3, km)" id="note611">venakulā</span> rathakārakulā
pukkusakulā uppannā, sāpānadoṇiyā vā sūkaradoṇiyā vā rajakadoṇiyā vā
eraṇḍakaṭṭhassa vā uttarāraṇiṃ ādāya, aggiṃ abhinibbattentu, tejo
pātukarontū’ti.</p>

<p><span class="parno">14</span>
<a class="pts1" id="pts2.153"></a>
<a id="p_10M_1251" class="ms"></a>
Taṃ kiṃ maññasi, assalāyana, yo <span class="var" title="yo ca nu kho (s1-3, km, pts1, mr)" id="note612">evaṃ nu kho so</span> khattiyakulā brāhmaṇakulā
rājaññakulā uppannehi sākassa vā sālassa vā salaḷassa vā candanassa vā
padumakassa vā uttarāraṇiṃ ādāya aggi abhinibbatto, tejo pātukato, so eva nu
khvāssa aggi accimā <span class="var" title="ca (bj, pts1)" id="note613">ceva</span> <span class="var" title="vaṇṇimā (s1-3, km, pts1, mr)" id="note614">vaṇṇavā</span> ca pabhassaro ca, tena ca sakkā agginā
aggikaraṇīyaṃ kātuṃ; yo pana so caṇḍālakulā nesādakulā venakulā rathakārakulā
pukkusakulā uppannehi sāpānadoṇiyā vā sūkaradoṇiyā vā rajakadoṇiyā vā
eraṇḍakaṭṭhassa vā uttarāraṇiṃ ādāya aggi abhinibbatto, tejo pātukato svāssa
aggi na ceva accimā na ca vaṇṇavā na ca pabhassaro, na ca tena sakkā agginā
aggikaraṇīyaṃ kātun"ti? "No hidaṃ, bho gotama. <span class="var" title="yo so (bj, pts1) | yopi so (s1-3)" id="note615">Yopi hi so</span>, bho gotama,
khattiyakulā brāhmaṇakulā rājaññakulā uppannehi sākassa vā sālassa vā salaḷassa
vā candanassa vā padumakassa vā uttarāraṇiṃ ādāya aggi abhinibbatto, tejo
pātukato svāssa aggi accimā ceva vaṇṇavā ca pabhassaro ca, tena ca sakkā agginā
aggikaraṇīyaṃ kātuṃ; yopi so caṇḍālakulā nesādakulā venakulā rathakārakulā
pukkusakulā uppannehi sāpānadoṇiyā vā sūkaradoṇiyā vā rajakadoṇiyā vā
eraṇḍakaṭṭhassa vā uttarāraṇiṃ ādāya aggi abhinibbatto, tejo pātukato, <span class="var" title="so cassa (bj, pts1) | sopassa (s1-3)" id="note616">svāssa</span>
aggi accimā ceva vaṇṇavā ca pabhassaro ca, tena ca sakkā agginā aggikaraṇīyaṃ
kātuṃ. Sabbopi hi, bho gotama, aggi accimā ceva vaṇṇavā ca pabhassaro ca,
sabbenapi sakkā agginā aggikaraṇīyaṃ kātun"ti. "Ettha, assalāyana, brāhmaṇānaṃ
kiṃ balaṃ, ko assāso yadettha brāhmaṇā evamāhaṃsu: ‘brāhmaṇova seṭṭho vaṇṇo,
hīno añño vaṇṇo; brāhmaṇova sukko vaṇṇo, kaṇho añño vaṇṇo; brāhmaṇāva
sujjhanti, no abrāhmaṇā; brāhmaṇāva brahmuno puttā orasā mukhato jātā brahmajā
brahmanimmitā brahmadāyādā’"ti? <a class="wp" id="wp12"></a>"Kiñcāpi bhavaṃ gotamo evamāha, atha khvettha
brāhmaṇā evametaṃ maññanti: ‘brāhmaṇova seṭṭho vaṇṇo, hīno añño vaṇṇo … pe  …
brahmadāyādā’"ti.</p>

<p><span class="parno">15</span>
<a id="p_10M_1252" class="ms"></a>
<a class="msdiv" id="msdiv_409"></a>
"Taṃ kiṃ maññasi, assalāyana, idha khattiyakumāro brāhmaṇakaññāya saddhiṃ
saṃvāsaṃ kappeyya, tesaṃ saṃvāsamanvāya putto jāyetha; yo so khattiyakumārena
brāhmaṇakaññāya putto uppanno, siyā so mātupi sadiso pitupi sadiso,
‘khattiyo’tipi vattabbo ‘brāhmaṇo’tipi vattabbo"ti? "Yo so, bho gotama,
khattiyakumārena brāhmaṇakaññāya putto uppanno, siyā so mātupi sadiso pitupi
sadiso, ‘khattiyo’tipi vattabbo ‘brāhmaṇo’tipi vattabbo"ti.</p>

<p><span class="parno">16</span><a class="wp" id="wp13"></a>
<a id="p_10M_1253" class="ms"></a>
"Taṃ kiṃ maññasi, assalāyana, idha brāhmaṇakumāro khattiyakaññāya saddhiṃ
saṃvāsaṃ kappeyya, tesaṃ saṃvāsamanvāya putto jāyetha; yo so brāhmaṇakumārena
khattiyakaññāya putto uppanno, siyā so mātupi sadiso pitupi sadiso,
‘khattiyo’tipi vattabbo ‘brāhmaṇo’tipi vattabbo"ti? "Yo so, bho gotama,
brāhmaṇakumārena khattiyakaññāya putto uppanno, siyā so mātupi sadiso pitupi
sadiso, ‘khattiyo’tipi vattabbo ‘brāhmaṇo’tipi vattabbo"ti.</p>
<hr>

<p><span class="parno">17</span><a class="wp" id="wp14"></a>

<a class="pts1" id="pts2.154"></a>
<a id="p_10M_1254" class="ms"></a>
"Taṃ kiṃ maññasi, assalāyana, idha vaḷavaṃ gadrabhena <span class="var" title="saṃyojeyya (mr)" id="note617">sampayojeyyuṃ</span>, tesaṃ
sampayogamanvāya kisoro jāyetha; yo so vaḷavāya gadrabhena kisoro uppanno, siyā
so mātupi sadiso pitupi sadiso, ‘asso’tipi vattabbo ‘gadrabho’tipi vattabbo"ti?
"<span class="var" title="vekurañjāya hi so (bj, pts1) | so kumāraṇḍupi so (s1-3, km) | vekulajo hi so (?)" id="note618">Kuṇḍañhi so</span>, bho gotama, assataro hoti. Idaṃ hissa, bho gotama, nānākaraṇaṃ
passāmi; amutra ca panesānaṃ na kiñci nānākaraṇaṃ passāmī"ti.</p>

<p><span class="parno">18</span><a class="wp" id="wp15"></a>
<a id="p_10M_1255" class="ms"></a>
"Taṃ kiṃ maññasi, assalāyana, idhāssu dve māṇavakā bhātaro sodariyā, eko
ajjhāyako upanīto eko anajjhāyako anupanīto. Kamettha brāhmaṇā paṭhamaṃ
bhojeyyuṃ saddhe vā thālipāke vā yaññe vā pāhune vā"ti? "Yo so, bho gotama,
māṇavako ajjhāyako upanīto tamettha brāhmaṇā paṭhamaṃ bhojeyyuṃ saddhe vā
thālipāke vā yaññe vā pāhune vā. Kiñhi, bho gotama, anajjhāyake anupanīte
dinnaṃ mahapphalaṃ bhavissatī"ti?</p>

<p><span class="parno">19</span><a class="wp" id="wp16"></a>
<a id="p_10M_1256" class="ms"></a>
"Taṃ kiṃ maññasi, assalāyana, idhāssu dve māṇavakā bhātaro sodariyā, eko
ajjhāyako upanīto dussīlo pāpadhammo, eko anajjhāyako anupanīto sīlavā
kalyāṇadhammo. Kamettha brāhmaṇā paṭhamaṃ bhojeyyuṃ saddhe vā thālipāke vā
yaññe vā pāhune vā"ti? "Yo so, bho gotama, māṇavako anajjhāyako anupanīto
sīlavā kalyāṇadhammo tamettha brāhmaṇā paṭhamaṃ bhojeyyuṃ saddhe vā thālipāke
vā yaññe vā pāhune vā. Kiñhi, bho gotama, dussīle pāpadhamme dinnaṃ mahapphalaṃ
bhavissatī"ti?</p>

<p><span class="parno">20</span><a class="wp" id="wp17"></a>
<a id="p_10M_1257" class="ms"></a>
"Pubbe kho tvaṃ, assalāyana, jātiṃ agamāsi; jātiṃ gantvā mante agamāsi; <span class="var" title="mante gantvā tameva ṭhapetvā (s1-3, km) | mante gantvā tametaṃ tvaṃ (pts1)" id="note619">mante
gantvā tape agamāsi; tape gantvā</span> cātuvaṇṇiṃ suddhiṃ paccāgato, yamahaṃ
paññapemī"ti. Evaṃ vutte, assalāyano māṇavo tuṇhībhūto mankubhūto pattakkhandho
adhomukho pajjhāyanto appaṭibhāno nisīdi.</p>
<hr>

<p><span class="parno">21</span><a class="wp" id="wp18"></a>
<a class="pts1" id="pts2.155"></a>
<a id="p_10M_1258" class="ms"></a>
<a class="msdiv" id="msdiv_410"></a>
Atha kho bhagavā assalāyanaṃ māṇavaṃ tuṇhībhūtaṃ mankubhūtaṃ pattakkhandhaṃ
adhomukhaṃ pajjhāyantaṃ appaṭibhānaṃ viditvā assalāyanaṃ māṇavaṃ etadavoca:
"bhūtapubbaṃ, assalāyana, sattannaṃ brāhmaṇisīnaṃ araññāyatane paṇṇakuṭīsu
sammantānaṃ evarūpaṃ pāpakaṃ diṭṭhigataṃ uppannaṃ hoti: ‘brāhmaṇova seṭṭho
vaṇṇo, hīno añño vaṇṇo … pe … brahmadāyādā’ti. Assosi kho, assalāyana, asito
devalo isi: ‘sattannaṃ kira brāhmaṇisīnaṃ araññāyatane paṇṇakuṭīsu sammantānaṃ
evarūpaṃ pāpakaṃ diṭṭhigataṃ uppannaṃ—brāhmaṇova seṭṭho vaṇṇo … pe  …
brahmadāyādā’ti. Atha kho, assalāyana, asito devalo isi kesamassuṃ kappetvā
mañjiṭṭhavaṇṇāni dussāni nivāsetvā <span class="var" title="aṭaliyo (bj, pts1) | agaliyo (s1-3, km)" id="note620">paṭaliyo</span> upāhanā āruhitvā jātarūpamayaṃ
daṇḍaṃ gahetvā sattannaṃ brāhmaṇisīnaṃ patthaṇḍile pāturahosi. Atha kho,
assalāyana, asito devalo isi sattannaṃ brāhmaṇisīnaṃ patthaṇḍile cankamamāno
evamāha: ‘handa ko nu kho ime bhavanto brāhmaṇisayo <span class="var" title="gantā (s1-3, km, mr)" id="note621">gatā</span>; handa ko nu kho ime
bhavanto brāhmaṇisayo gatā’ti? Atha kho, assalāyana, sattannaṃ brāhmaṇisīnaṃ
etadahosi: ‘ko nāyaṃ gāmaṇḍalarūpo viya sattannaṃ brāhmaṇisīnaṃ patthaṇḍile
cankamamāno evamāha: "handa ko nu kho ime bhavanto brāhmaṇisayo gatā; handa ko
nu kho ime bhavanto brāhmaṇisayo gatāti? Handa naṃ abhisapāmā"’ti. Atha kho,
assalāyana, satta brāhmaṇisayo asitaṃ devalaṃ isiṃ abhisapiṃsu: ‘bhasmā,
<span class="var" title="capalī (s1-3, km) | vasalī (pts1) | vasali (mr)" id="note622">vasala</span>, <span class="var" title="bhasmā capalī hohi. bhasmā capalī hohi bhasmācapalī hohīti (s1-3)" id="note623">hohi; bhasmā, vasala, hohī’ti</span>. Yathā yathā kho, assalāyana, satta
brāhmaṇisayo asitaṃ devalaṃ isiṃ abhisapiṃsu tathā tathā asito devalo isi
abhirūpataro ceva hoti dassanīyataro ca pāsādikataro ca. Atha kho, assalāyana,
sattannaṃ brāhmaṇisīnaṃ etadahosi: ‘moghaṃ vata no tapo, aphalaṃ brahmacariyaṃ.
Mayañhi pubbe yaṃ abhisapāma—bhasmā, vasala, hohi; bhasmā, vasala, hohīti
bhasmāva bhavati ekacco. Imaṃ pana mayaṃ yathā yathā abhisapāma tathā tathā
abhirūpataro ceva hoti dassanīyataro ca pāsādikataro cā’ti. ‘Na bhavantānaṃ
moghaṃ tapo, nāphalaṃ brahmacariyaṃ. Ingha bhavanto, yo mayi manopadoso taṃ
pajahathā’ti. ‘Yo bhavati manopadoso taṃ pajahāma. Ko nu bhavaṃ hotī’ti? ‘Suto
nu bhavataṃ—asito devalo isī’ti? ‘Evaṃ, bho’. ‘So khvāhaṃ, bho, homī’ti. Atha
kho, assalāyana, satta brāhmaṇisayo asitaṃ devalaṃ isiṃ abhivādetuṃ
upakkamiṃsu.</p>
<hr>

<p><span class="parno">22</span>
<a id="p_10M_1259" class="ms"></a>
<a class="msdiv" id="msdiv_411"></a>
Atha kho, assalāyana, asito devalo isi satta brāhmaṇisayo etadavoca: ‘sutaṃ
metaṃ, bho, sattannaṃ kira brāhmaṇisīnaṃ araññāyatane paṇṇakuṭīsu sammantānaṃ
evarūpaṃ pāpakaṃ diṭṭhigataṃ uppannaṃ—brāhmaṇova seṭṭho vaṇṇo, hīno añño
vaṇṇo; brāhmaṇova sukko vaṇṇo, kaṇho añño vaṇṇo; brāhmaṇāva sujjhanti, no
abrāhmaṇā; brāhmaṇāva brahmuno puttā orasā mukhato jātā brahmajā brahmanimmitā
brahmadāyādā’ti. ‘Evaṃ, bho’.</p>
<hr>

<p><span class="parno">23</span>
<a id="p_10M_1260" class="ms"></a>
‘Jānanti pana bhonto—yā <span class="var" title="janimātā (s1-3, km) | janīmātā (pts1)" id="note624">janikā mātā</span> brāhmaṇaṃyeva agamāsi, no abrāhmaṇan’ti?
‘No hidaṃ, bho’.</p>

<p><span class="parno">24</span>
<a id="p_10M_1261" class="ms"></a>
‘Jānanti pana bhonto—yā <span class="var" title="janimātu (s1-3, km) | janīmātu (pts1)" id="note625">janikāmātu</span> mātā yāva sattamā mātumātāmahayugā
brāhmaṇaṃyeva agamāsi, no abrāhmaṇan’ti? ‘No hidaṃ, bho’.</p>

<p><span class="parno">25</span>
<a id="p_10M_1262" class="ms"></a>
‘Jānanti pana bhonto—yo <span class="var" title="janipitā (s1-3, km) | janīpitā (pts1)" id="note626">janako pitā</span> brāhmaṇiṃyeva agamāsi, no abrāhmaṇin’ti?
‘No hidaṃ, bho’.</p>

<p><span class="parno">26</span>
<a id="p_10M_1263" class="ms"></a>
‘Jānanti pana bhonto—yo <span class="var" title="janipitu (s1-3, km) | janīpitu (pts1)" id="note627">janakapitu</span> pitā yāva sattamā pitupitāmahayugā
brāhmaṇiṃyeva agamāsi, no abrāhmaṇin’ti? ‘No hidaṃ, bho’.</p>

<p><span class="parno">27</span>
<a class="pts1" id="pts2.157"></a>
<a id="p_10M_1264" class="ms"></a>
‘Jānanti pana bhonto—yathā gabbhassa avakkanti hotī’ti? ‘<q class="open" id="note628" title=" na mayaṃ jānāma bho yathā gabbhassa avakkanti hotīti. yathā kathaṃ pana bho gabbhassa avakkanti hotīti. (ka-ma)">Jānāma mayaṃ, bho – 
yathā gabbhassa avakkanti hoti</q>. Idha mātāpitaro ca sannipatitā honti, mātā ca
utunī hoti, gandhabbo ca paccupaṭṭhito hoti; evaṃ tiṇṇaṃ sannipātā gabbhassa
avakkanti hotī’ti.</p>

<p><span class="parno">28</span>
<a id="p_10M_1265" class="ms"></a>
‘Jānanti pana bhonto—<span class="var" title="yagghe (bj, s1-3, km, pts1)" id="note630">taggha</span>, so gandhabbo khattiyo vā brāhmaṇo vā vesso vā
suddo vā’ti? ‘Na mayaṃ, bho, jānāma—taggha so gandhabbo khattiyo vā brāhmaṇo
vā vesso vā suddo vā’ti. ‘Evaṃ sante, bho, jānātha—ke tumhe hothā’ti? ‘Evaṃ
sante, bho, na mayaṃ jānāma—ke mayaṃ homā’ti. Te hi nāma, assalāyana, satta
brāhmaṇisayo asitena devalena isinā sake jātivāde samanuyuñjīyamānā
samanuggāhīyamānā samanubhāsīyamānā na sampāyissanti; kiṃ pana tvaṃ etarahi
mayā sakasmiṃ jātivāde samanuyuñjīyamāno samanuggāhīyamāno samanubhāsīyamāno
sampāyissasi, yesaṃ tvaṃ sācariyako na puṇṇo dabbigāho"ti.</p>
<hr>

<p><span class="parno">29</span><a class="wp" id="wp19"></a>
<a id="p_10M_1266" class="ms"></a>
Evaṃ vutte, assalāyano māṇavo bhagavantaṃ etadavoca: "abhikkantaṃ, bho gotama  …
pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan"ti.</p>
<p class="endsection">Assalāyanasuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn92.html"></a><a id="next-sutta" href="./mn94.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN93: Assalāyanasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
