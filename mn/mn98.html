<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 98</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN98: Vāseṭṭhasutta - To Vāseṭṭha</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_1398" class="ms"></a>
<a class="msdiv" id="msdiv_454"></a>
<span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="icchānankale (pts1)" id="note670">icchānangale</span> viharati icchānangalavanasaṇḍe. <a class="wp" id="wp2"></a>Tena kho
pana samayena sambahulā abhiññātā abhiññātā brāhmaṇamahāsālā icchānangale
paṭivasanti, seyyathidaṃ—cankī brāhmaṇo, tārukkho brāhmaṇo, pokkharasāti
brāhmaṇo, <span class="var" title="jāṇusoṇī (mr)" id="note671">jāṇussoṇi</span> brāhmaṇo, todeyyo brāhmaṇo, aññe ca abhiññātā abhiññātā
brāhmaṇamahāsālā. <a class="wp" id="wp3"></a>Atha kho vāseṭṭhabhāradvājānaṃ māṇavānaṃ janghāvihāraṃ
<span class="var" title="anucankamamānānaṃ anuvicaramānānaṃ (bj, pts1)" id="note672">anucankamantānaṃ anuvicarantānaṃ</span> ayamantarākathā udapādi: "kathaṃ, bho,
brāhmaṇo hotī"ti?</p>

<p><span class="parno">2</span>
<a id="p_10M_1399" class="ms"></a>
Bhāradvājo māṇavo evamāha: "yato kho, bho, ubhato sujāto mātito ca pitito ca
saṃsuddhagahaṇiko yāva sattamā pitāmahayugā akkhitto anupakkuṭṭho jātivādena – 
ettāvatā kho, bho, brāhmaṇo hotī"ti.</p>

<p><span class="parno">3</span>
<a id="p_10M_1400" class="ms"></a>
Vāseṭṭho māṇavo evamāha: "yato kho, bho, sīlavā ca hoti <span class="var" title="vatasampanno (bj, pts1 ^snp3.9#436 [Vāseṭṭhasutta])" id="note673">vattasampanno</span> ca – 
ettāvatā kho, bho, brāhmaṇo hotī"ti. <a class="wp" id="wp4"></a>Neva kho asakkhi bhāradvājo māṇavo
vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ
māṇavaṃ saññāpetuṃ.</p>

<p><span class="parno">4</span><a class="wp" id="wp5"></a>
<a id="p_10M_1401" class="ms"></a>
Atha kho vāseṭṭho māṇavo bhāradvājaṃ māṇavaṃ āmantesi: "ayaṃ kho, bho
bhāradvāja, samaṇo gotamo sakyaputto sakyakulā pabbajito icchānangale viharati
icchānangalavanasaṇḍe. Taṃ kho pana bhavantaṃ gotamaṃ evaṃ kalyāṇo kittisaddo
abbhuggato: ‘itipi so bhagavā arahaṃ sammāsambuddho vijjācaraṇasampanno sugato
lokavidū anuttaro purisadammasārathi satthā devamanussānaṃ buddho bhagavā’ti.
Āyāma, bho bhāradvāja, yena samaṇo gotamo tenupasankamissāma; upasankamitvā
samaṇaṃ gotamaṃ etamatthaṃ pucchissāma. Yathā no samaṇo gotamo byākarissati
tathā naṃ dhāressāmā"ti. "Evaṃ, bho"ti kho bhāradvājo māṇavo vāseṭṭhassa
māṇavassa paccassosi.</p>
<hr>

<p><span class="parno">5</span><a class="wp" id="wp6"></a>
<a id="p_10M_1402" class="ms"></a>
<a class="msdiv" id="msdiv_455"></a>
Atha kho vāseṭṭhabhāradvājā māṇavā yena bhagavā tenupasankamiṃsu; upasankamitvā
bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā
ekamantaṃ nisīdiṃsu. Ekamantaṃ nisinno kho vāseṭṭho māṇavo bhagavantaṃ gāthāhi
ajjhabhāsi: </p>
<blockquote>

<p><span class="parno">6</span><a class="wp" id="wp7"></a>
<a id="p_10M_1403" class="ms"></a>
"Anuññātapaṭiññātā,<br>
tevijjā mayamasmubho;<br>
Ahaṃ pokkharasātissa,<br>
tārukkhassāyaṃ māṇavo.
</p>

<p><span class="parno">7</span>
<a id="p_10M_1404" class="ms"></a>
Tevijjānaṃ yadakkhātaṃ,<br>
tatra kevalinosmase;<br>
Padakasmā <span class="var" title="no byākaraṇā (si, s1-3, km, mr)" id="note674">veyyākaraṇā</span>,<br>
jappe ācariyasādisā;<br>
Tesaṃ no jātivādasmiṃ,<br>
vivādo atthi gotama.
</p>

<p><span class="parno">8</span>
<a id="p_10M_1405" class="ms"></a>
Jātiyā brāhmaṇo hoti,<br>
bhāradvājo iti bhāsati;<br>
Ahañca <span class="var" title="kammanā (bj, pts1)" id="note675">kammunā</span> brūmi,<br>
evaṃ jānāhi cakkhuma.
</p>
</blockquote>
<hr>
<blockquote>

<p><span class="parno">9</span>
<a id="p_10M_1406" class="ms"></a>
Te na sakkoma <span class="var" title="saññattuṃ (pts1) | saññāpetuṃ (mr)" id="note676">ñāpetuṃ</span>,<br>
aññamaññaṃ mayaṃ ubho;<br>
Bhavantaṃ puṭṭhumāgamā,<br>
sambuddhaṃ iti vissutaṃ.
</p>

<p><span class="parno">10</span>
<a id="p_10M_1407" class="ms"></a>
Candaṃ yathā khayātītaṃ,<br>
pecca pañjalikā janā;<br>
Vandamānā namassanti,<br>
lokasmiṃ gotamaṃ.
</p>

<p><span class="parno">11</span>
<a id="p_10M_1408" class="ms"></a>
Cakkhuṃ loke samuppannaṃ,<br>
mayaṃ pucchāma gotamaṃ;<br>
Jātiyā brāhmaṇo hoti,<br>
udāhu bhavati <span class="var" title="kammanā (bj, pts1)" id="note677">kammunā</span>;<br>
Ajānataṃ no pabrūhi,<br>
yathā jānemu brāhmaṇan"ti.
</p>
</blockquote>
<hr>

<p></p>
<blockquote>

<p><span class="parno">12</span><a class="wp" id="wp8"></a>
<a id="p_10M_1409" class="ms"></a>
<a class="msdiv" id="msdiv_456"></a>
"Tesaṃ vo ahaṃ byakkhissaṃ, (vāseṭṭhāti bhagavā)<br>
Anupubbaṃ yathātathaṃ;<br>
Jātivibhangaṃ pāṇānaṃ,<br>
Aññamaññāhi jātiyo.
</p>

<p><span class="parno">13</span>
<a id="p_10M_1410" class="ms"></a>
Tiṇarukkhepi jānātha,<br>
na cāpi paṭijānare;<br>
Lingaṃ jātimayaṃ tesaṃ,<br>
aññamaññā hi jātiyo.
</p>

<p><span class="parno">14</span>
<a id="p_10M_1411" class="ms"></a>
Tato kīṭe paṭange ca,<br>
yāva kunthakipillike;<br>
Lingaṃ jātimayaṃ tesaṃ,<br>
aññamaññā hi jātiyo.
</p>

<p><span class="parno">15</span>
<a id="p_10M_1412" class="ms"></a>
Catuppadepi jānātha,<br>
khuddake ca mahallake;<br>
Lingaṃ jātimayaṃ tesaṃ,<br>
aññamaññā hi jātiyo.
</p>

<p><span class="parno">16</span>
<a id="p_10M_1413" class="ms"></a>
Pādudarepi jānātha,<br>
urage dīghapiṭṭhike;<br>
Lingaṃ jātimayaṃ tesaṃ,<br>
aññamaññā hi jātiyo.
</p>

<p><span class="parno">17</span>
<a id="p_10M_1414" class="ms"></a>
Tato macchepi jānātha,<br>
udake vārigocare;<br>
Lingaṃ jātimayaṃ tesaṃ,<br>
aññamaññā hi jātiyo.
</p>
</blockquote>
<hr>
<blockquote>

<p><span class="parno">18</span>
<a id="p_10M_1415" class="ms"></a>
Tato pakkhīpi jānātha,<br>
pattayāne vihangame;<br>
Lingaṃ jātimayaṃ tesaṃ,<br>
aññamaññā hi jātiyo.
</p>

<p><span class="parno">19</span><a class="wp" id="wp9"></a>
<a id="p_10M_1416" class="ms"></a>
Yathā etāsu jātīsu,<br>
lingaṃ jātimayaṃ puthu;<br>
Evaṃ natthi manussesu,<br>
lingaṃ jātimayaṃ puthu.
</p>

<p><span class="parno">20</span>
<a id="p_10M_1417" class="ms"></a>
Na kesehi na sīsehi,<br>
na kaṇṇehi na akkhīhi;<br>
Na mukhena na nāsāya,<br>
na oṭṭhehi bhamūhi vā.
</p>

<p><span class="parno">21</span>
<a id="p_10M_1418" class="ms"></a>
Na gīvāya na aṃsehi,<br>
na udarena na piṭṭhiyā;<br>
Na soṇiyā na urasā,<br>
<span class="var" title="na sambādhā na methunā (mr)" id="note678">na sambādhe na methune</span>.
</p>

<p><span class="parno">22</span>
<a id="p_10M_1419" class="ms"></a>
Na hatthehi na pādehi,<br>
nangulīhi nakhehi vā;<br>
Na janghāhi na ūrūhi,<br>
na vaṇṇena sarena vā;<br>
Lingaṃ jātimayaṃ neva,<br>
yathā aññāsu jātisu.
</p>

<p><span class="parno">23</span>
<a id="p_10M_1420" class="ms"></a>
<a class="msdiv" id="msdiv_457"></a>
Paccattañca sarīresu,<br>
manussesvetaṃ na vijjati;<br>
Vokārañca manussesu,<br>
samaññāya pavuccati.
</p>
</blockquote>
<hr>
<blockquote>

<p><span class="parno">24</span><a class="wp" id="wp10"></a>
<a id="p_10M_1421" class="ms"></a>
Yo hi koci manussesu,<br>
gorakkhaṃ upajīvati;<br>
Evaṃ vāseṭṭha jānāhi,<br>
kassako so na brāhmaṇo.
</p>

<p><span class="parno">25</span>
<a id="p_10M_1422" class="ms"></a>
Yo hi koci manussesu,<br>
puthusippena jīvati;<br>
Evaṃ vāseṭṭha jānāhi,<br>
sippiko so na brāhmaṇo.
</p>

<p><span class="parno">26</span>
<a id="p_10M_1423" class="ms"></a>
Yo hi koci manussesu,<br>
vohāraṃ upajīvati;<br>
Evaṃ vāseṭṭha jānāhi,<br>
vāṇijo so na brāhmaṇo.
</p>

<p><span class="parno">27</span>
<a id="p_10M_1424" class="ms"></a>
Yo hi koci manussesu,<br>
parapessena jīvati;<br>
Evaṃ vāseṭṭha jānāhi,<br>
<span class="var" title="pessiko (bj, s1-3, km, pts1)" id="note679">pessako</span> so na brāhmaṇo.
</p>

<p><span class="parno">28</span>
<a id="p_10M_1425" class="ms"></a>
Yo hi koci manussesu,<br>
adinnaṃ upajīvati;<br>
Evaṃ vāseṭṭha jānāhi,<br>
coro eso na brāhmaṇo.
</p>

<p><span class="parno">29</span>
<a id="p_10M_1426" class="ms"></a>
Yo hi koci manussesu,<br>
issatthaṃ upajīvati;<br>
Evaṃ vāseṭṭha jānāhi,<br>
yodhājīvo na brāhmaṇo.
</p>
</blockquote>
<hr>
<blockquote>

<p><span class="parno">30</span>
<a id="p_10M_1427" class="ms"></a>
Yo hi koci manussesu,<br>
porohiccena jīvati;<br>
Evaṃ vāseṭṭha jānāhi,<br>
yājako so na brāhmaṇo.
</p>

<p><span class="parno">31</span>
<a id="p_10M_1428" class="ms"></a>
Yo hi koci manussesu,<br>
gāmaṃ raṭṭhañca bhuñjati;<br>
Evaṃ vāseṭṭha jānāhi,<br>
rājā eso na brāhmaṇo.
</p>

<p><span class="parno">32</span><a class="wp" id="wp11"></a>
<a id="p_10M_1429" class="ms"></a>
Na cāhaṃ brāhmaṇaṃ brūmi,<br>
yonijaṃ mattisambhavaṃ;<br>
<span class="var" title="bhovādī (s1-3, km)" id="note681">Bhovādi</span> nāma so hoti,<br>
sace hoti sakiñcano;<br>
Akiñcanaṃ anādānaṃ,<br>
tamahaṃ brūmi brāhmaṇaṃ.
</p>

<p><span class="parno">33</span>
<a id="p_10M_1430" class="ms"></a>
<a class="msdiv" id="msdiv_458"></a>
Sabbasaṃyojanaṃ chetvā,<br>
yo ve na paritassati;<br>
Sangātigaṃ <span class="var" title="visaññuttaṃ (bj, s1, mr)" id="note682">visaṃyuttaṃ</span>,<br>
tamahaṃ brūmi brāhmaṇaṃ.
</p>

<p><span class="parno">34</span>
<a id="p_10M_1431" class="ms"></a>
Chetvā <span class="var" title="nandiṃ (bj) | nandhiṃ (pts1)" id="note683">naddhiṃ</span> varattañca,<br>
sandānaṃ sahanukkamaṃ;<br>
Ukkhittapalighaṃ buddhaṃ,<br>
tamahaṃ brūmi brāhmaṇaṃ.
</p>

<p><span class="parno">35</span>
<a id="p_10M_1432" class="ms"></a>
Akkosaṃ vadhabandhañca,<br>
aduṭṭho yo titikkhati;<br>
Khantībalaṃ balānīkaṃ,<br>
tamahaṃ brūmi brāhmaṇaṃ.
</p>

<p><span class="parno">36</span>
<a id="p_10M_1433" class="ms"></a>
Akkodhanaṃ vatavantaṃ,<br>
sīlavantaṃ anussadaṃ;<br>
Dantaṃ antimasārīraṃ,<br>
tamahaṃ brūmi brāhmaṇaṃ.
</p>
</blockquote>
<hr>
<blockquote>

<p><span class="parno">37</span>
<a id="p_10M_1434" class="ms"></a>
Vāripokkharapatteva,<br>
āraggeriva sāsapo;<br>
Yo na limpati kāmesu,<br>
tamahaṃ brūmi brāhmaṇaṃ.
</p>

<p><span class="parno">38</span>
<a id="p_10M_1435" class="ms"></a>
Yo dukkhassa pajānāti,<br>
idheva khayamattano;<br>
Pannabhāraṃ visaṃyuttaṃ,<br>
tamahaṃ brūmi brāhmaṇaṃ.
</p>

<p><span class="parno">39</span>
<a id="p_10M_1436" class="ms"></a>
Gambhīrapaññaṃ medhāviṃ,<br>
maggāmaggassa kovidaṃ;<br>
Uttamatthamanuppattaṃ,<br>
tamahaṃ brūmi brāhmaṇaṃ.
</p>

<p><span class="parno">40</span>
<a id="p_10M_1437" class="ms"></a>
Asaṃsaṭṭhaṃ gahaṭṭhehi,<br>
anāgārehi cūbhayaṃ;<br>
Anokasārimappicchaṃ,<br>
tamahaṃ brūmi brāhmaṇaṃ.
</p>

<p><span class="parno">41</span>
<a id="p_10M_1438" class="ms"></a>
Nidhāya daṇḍaṃ bhūtesu,<br>
tasesu thāvaresu ca;<br>
Yo na hanti na ghāteti,<br>
tamahaṃ brūmi brāhmaṇaṃ.
</p>

<p><span class="parno">42</span>
<a id="p_10M_1439" class="ms"></a>
Aviruddhaṃ viruddhesu,<br>
attadaṇḍesu nibbutaṃ;<br>
Sādānesu anādānaṃ,<br>
tamahaṃ brūmi brāhmaṇaṃ.
</p>

<p><span class="parno">43</span>
<a id="p_10M_1440" class="ms"></a>
Yassa rāgo ca doso ca,<br>
māno makkho ca ohito;<br>
Sāsaporiva āraggā,<br>
tamahaṃ brūmi brāhmaṇaṃ.
</p>

<p><span class="parno">44</span>
<a id="p_10M_1441" class="ms"></a>
<a class="msdiv" id="msdiv_459"></a>
Akakkasaṃ viññāpaniṃ,<br>
giraṃ saccaṃ udīraye;<br>
Yāya nābhisajje kiñci,<br>
tamahaṃ brūmi brāhmaṇaṃ.
</p>

<p><span class="parno">45</span>
<a id="p_10M_1442" class="ms"></a>
Yo ca dīghaṃ va rassaṃ vā,<br>
aṇuṃ thūlaṃ subhāsubhaṃ;<br>
Loke adinnaṃ <span class="var" title="nādiyati (bj, pts1 ^dhp383-423#408.1 [383. Pasādabahulabrāhmaṇavatthu/408. Aññatarattheravatthu]) | nāmeti (s1-3)" id="note685">nādeti</span>,<br>
tamahaṃ brūmi brāhmaṇaṃ.
</p>
</blockquote>
<hr>
<blockquote>

<p><span class="parno">46</span>
<a id="p_10M_1443" class="ms"></a>
Āsā yassa na vijjanti,<br>
asmiṃ loke paramhi ca;<br>
<span class="var" title="nirāsayaṃ (bj, pts1)" id="note686">Nirāsāsaṃ</span> visaṃyuttaṃ,<br>
tamahaṃ brūmi brāhmaṇaṃ.
</p>

<p><span class="parno">47</span>
<a id="p_10M_1444" class="ms"></a>
Yassālayā na vijjanti,<br>
aññāya akathankathiṃ;<br>
Amatogadhaṃ anuppattaṃ,<br>
tamahaṃ brūmi brāhmaṇaṃ.
</p>

<p><span class="parno">48</span>
<a id="p_10M_1445" class="ms"></a>
Yodhapuññañca pāpañca,<br>
ubho sangaṃ upaccagā;<br>
Asokaṃ virajaṃ suddhaṃ,<br>
tamahaṃ brūmi brāhmaṇaṃ.
</p>

<p><span class="parno">49</span>
<a id="p_10M_1446" class="ms"></a>
Candaṃ va vimalaṃ suddhaṃ,<br>
vippasannaṃ anāvilaṃ;<br>
Nandībhavaparikkhīṇaṃ,<br>
tamahaṃ brūmi brāhmaṇaṃ.
</p>

<p><span class="parno">50</span>
<a id="p_10M_1447" class="ms"></a>
Yo imaṃ palipathaṃ duggaṃ,<br>
saṃsāraṃ mohamaccagā;<br>
Tiṇṇo pārangato jhāyī,<br>
anejo akathankathī;<br>
Anupādāya nibbuto,<br>
tamahaṃ brūmi brāhmaṇaṃ.
</p>

<p><span class="parno">51</span>
<a id="p_10M_1448" class="ms"></a>
Yodhakāme <span class="var" title="pahatvāna (bj)" id="note687">pahantvāna</span>,<br>
anāgāro paribbaje;<br>
Kāmabhavaparikkhīṇaṃ,<br>
tamahaṃ brūmi brāhmaṇaṃ.
</p>

<p><span class="parno">52</span>
<a id="p_10M_1449" class="ms"></a>
Yodhataṇhaṃ pahantvāna,<br>
anāgāro paribbaje;<br>
Taṇhābhavaparikkhīṇaṃ,<br>
tamahaṃ brūmi brāhmaṇaṃ.
</p>
</blockquote>
<hr>
<blockquote>

<p><span class="parno">53</span>
<a id="p_10M_1450" class="ms"></a>
Hitvā mānusakaṃ yogaṃ,<br>
dibbaṃ yogaṃ upaccagā;<br>
Sabbayogavisaṃyuttaṃ,<br>
tamahaṃ brūmi brāhmaṇaṃ.
</p>

<p><span class="parno">54</span>
<a id="p_10M_1451" class="ms"></a>
Hitvā ratiñca aratiṃ,<br>
sītībhūtaṃ nirūpadhiṃ;<br>
Sabbalokābhibhuṃ vīraṃ,<br>
tamahaṃ brūmi brāhmaṇaṃ.
</p>

<p><span class="parno">55</span>
<a id="p_10M_1452" class="ms"></a>
Cutiṃ yo vedi sattānaṃ,<br>
upapattiñca sabbaso;<br>
Asattaṃ sugataṃ buddhaṃ,<br>
tamahaṃ brūmi brāhmaṇaṃ.
</p>

<p><span class="parno">56</span>
<a id="p_10M_1453" class="ms"></a>
Yassa gatiṃ na jānanti,<br>
devā gandhabbamānusā;<br>
Khīṇāsavaṃ arahantaṃ,<br>
tamahaṃ brūmi brāhmaṇaṃ.
</p>

<p><span class="parno">57</span>
<a id="p_10M_1454" class="ms"></a>
Yassa pure ca pacchā ca,<br>
majjhe ca natthi kiñcanaṃ;<br>
Akiñcanaṃ anādānaṃ,<br>
tamahaṃ brūmi brāhmaṇaṃ.
</p>

<p><span class="parno">58</span>
<a id="p_10M_1455" class="ms"></a>
Usabhaṃ pavaraṃ vīraṃ,<br>
mahesiṃ vijitāvinaṃ;<br>
Anejaṃ <span class="var" title="nahātakaṃ (bj, s1, pts1)" id="note688">nhātakaṃ</span> buddhaṃ,<br>
tamahaṃ brūmi brāhmaṇaṃ.
</p>

<p><span class="parno">59</span>
<a id="p_10M_1456" class="ms"></a>
Pubbenivāsaṃ yo vedi,<br>
saggāpāyañca passati;<br>
Atho jātikkhayaṃ patto,<br>
tamahaṃ brūmi brāhmaṇaṃ.
</p>
</blockquote>
<hr>
<blockquote>

<p><span class="parno">60</span><a class="wp" id="wp12"></a>
<a id="p_10M_1457" class="ms"></a>
<a class="msdiv" id="msdiv_460"></a>
Samaññā hesā lokasmiṃ,<br>
nāmagottaṃ pakappitaṃ;<br>
Sammuccā samudāgataṃ,<br>
tattha tattha pakappitaṃ.
</p>

<p><span class="parno">61</span>
<a id="p_10M_1458" class="ms"></a>
Dīgharattānusayitaṃ,<br>
diṭṭhigatamajānataṃ;<br>
<span class="var" title="ajānantā no ca (s1-3) | ajānantā noti ajānantā eva (ṭīkā)" id="note690">Ajānantā no</span> <span class="var" title="pabruvanti (bj, pts1) | brūhanti (s1-3)" id="note691">pabrunti</span>,<br>
jātiyā hoti brāhmaṇo.
</p>

<p><span class="parno">62</span>
<a id="p_10M_1459" class="ms"></a>
Na jaccā <span class="var" title="vasalo (s1-3, km, mr)" id="note692">brāhmaṇo</span> hoti,<br>
na jaccā hoti <span class="var" title="brāhmaṇo (s1-3, km, mr)" id="note693">abrāhmaṇo</span>;<br>
Kammunā <span class="var" title="vasalo (s1-3, km, mr)" id="note694">brāhmaṇo</span> hoti,<br>
kammunā hoti <span class="var" title="brāhmaṇo (s1-3, km, mr)" id="note695">abrāhmaṇo</span>.
</p>

<p><span class="parno">63</span>
<a id="p_10M_1460" class="ms"></a>
Kassako kammunā hoti,<br>
sippiko hoti kammunā;<br>
Vāṇijo kammunā hoti,<br>
pessako hoti kammunā.
</p>

<p><span class="parno">64</span>
<a id="p_10M_1461" class="ms"></a>
Coropi kammunā hoti,<br>
yodhājīvopi kammunā;<br>
Yājako kammunā hoti,<br>
rājāpi hoti kammunā.
</p>

<p><span class="parno">65</span><a class="wp" id="wp13"></a>
<a id="p_10M_1462" class="ms"></a>
Evametaṃ yathābhūtaṃ,<br>
kammaṃ passanti paṇḍitā;<br>
Paṭiccasamuppādadassā,<br>
kammavipākakovidā.
</p>

<p><span class="parno">66</span>
<a id="p_10M_1463" class="ms"></a>
Kammunā vattati loko,<br>
kammunā vattati pajā;<br>
Kammanibandhanā sattā,<br>
rathassāṇīva yāyato.
</p>

<p><span class="parno">67</span>
<a id="p_10M_1464" class="ms"></a>
Tapena brahmacariyena,<br>
saṃyamena damena ca;<br>
Etena brāhmaṇo hoti,<br>
etaṃ brāhmaṇamuttamaṃ.
</p>

<p><span class="parno">68</span>
<a id="p_10M_1465" class="ms"></a>
Tīhi vijjāhi sampanno,<br>
santo khīṇapunabbhavo;<br>
Evaṃ vāseṭṭha jānāhi,<br>
brahmā sakko vijānatan"ti.
</p>
</blockquote>
<hr>

<p><span class="parno">69</span><a class="wp" id="wp14"></a>
<a id="p_10M_1466" class="ms"></a>
<a class="msdiv" id="msdiv_461"></a>
Evaṃ vutte, vāseṭṭhabhāradvājā māṇavā bhagavantaṃ etadavocuṃ: "abhikkantaṃ, bho
gotama, abhikkantaṃ, bho gotama. Seyyathāpi, bho gotama, nikkujjitaṃ vā
ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre
vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhotā
gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ
gacchāma dhammañca bhikkhusanghañca. Upāsake no bhavaṃ gotamo dhāretu ajjatagge
pāṇupetaṃ saraṇaṃ gate"ti.</p>
<p class="endsection">Vāseṭṭhasuttaṃ niṭṭhitaṃ aṭṭhamaṃ.</p>

</div>
</section>
<div id="nextprev"><a id="previous-sutta" href="./mn97.html"></a><a id="next-sutta" href="./mn99.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN98: Vāseṭṭhasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
