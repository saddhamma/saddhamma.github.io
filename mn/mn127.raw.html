<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Majjhima Nikaya 126</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN127: Anuruddhasutta - Anuruddha</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts3.145"></a>
<a id="p_11M_614" class="ms"></a>
<a class="msdiv" id="msdiv_229"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
<a class="wp" id="wp2"></a>Atha kho pañcakango thapati aññataraṃ purisaṃ āmantesi: "ehi tvaṃ, ambho
purisa, yenāyasmā anuruddho tenupasankama; upasankamitvā mama vacanena āyasmato
anuruddhassa pāde sirasā vandāhi: ‘pañcakango, bhante, thapati āyasmato
anuruddhassa pāde sirasā vandatī’ti; evañca vadehi: ‘adhivāsetu kira, bhante,
āyasmā anuruddho pañcakangassa thapatissa svātanāya attacatuttho bhattaṃ; yena
ca kira, bhante, āyasmā anuruddho pagevataraṃ āgaccheyya; pañcakango, bhante,
thapati bahukicco bahukaraṇīyo rājakaraṇīyenā’"ti. "Evaṃ, bhante"ti kho so
puriso pañcakangassa thapatissa paṭissutvā yenāyasmā anuruddho tenupasankami;
upasankamitvā āyasmantaṃ anuruddhaṃ abhivādetvā ekamantaṃ nisīdi. Ekamantaṃ
nisinno kho so puriso āyasmantaṃ anuruddhaṃ etadavoca: "pañcakango, bhante,
thapati āyasmato anuruddhassa pāde sirasā vandati, evañca vadeti: ‘adhivāsetu
kira, bhante, āyasmā anuruddho pañcakangassa thapatissa svātanāya attacatuttho
bhattaṃ; yena ca kira, bhante, āyasmā anuruddho pagevataraṃ āgaccheyya;
pañcakango, bhante, thapati bahukicco bahukaraṇīyo rājakaraṇīyenā’"ti.
Adhivāsesi kho āyasmā anuruddho tuṇhībhāvena.</p>
<hr>

<p><span class="parno">2</span><a class="wp" id="wp3"></a>
<a id="p_11M_615" class="ms"></a>
<a class="msdiv" id="msdiv_230"></a>
Atha kho āyasmā anuruddho tassā rattiyā accayena pubbaṇhasamayaṃ nivāsetvā
pattacīvaramādāya yena pañcakangassa thapatissa nivesanaṃ tenupasankami;
upasankamitvā paññatte āsane nisīdi. Atha kho pañcakango thapati āyasmantaṃ
anuruddhaṃ paṇītena khādanīyena bhojanīyena sahatthā santappesi sampavāresi.
Atha kho pañcakango thapati āyasmantaṃ anuruddhaṃ bhuttāviṃ onītapattapāṇiṃ
aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinno kho
pañcakango thapati āyasmantaṃ anuruddhaṃ etadavoca: </p>

<p><span class="parno">3</span><a class="wp" id="wp4"></a>
<a class="pts1" id="pts3.146"></a>
<a id="p_11M_616" class="ms"></a>
"Idha maṃ, bhante, therā bhikkhū upasankamitvā evamāhaṃsu: ‘<span class="var" title="appamāṇā gahapati cetovimutti bhāvetabbāti (mr)" id="note309">appamāṇaṃ,
gahapati, cetovimuttiṃ bhāvehī’ti</span>. Ekacce therā evamāhaṃsu: ‘mahaggataṃ,
gahapati, cetovimuttiṃ bhāvehī’ti. Yā cāyaṃ, bhante, appamāṇā cetovimutti yā ca
mahaggatā cetovimutti—ime dhammā nānatthā ceva nānābyañjanā ca, udāhu ekatthā
byañjanameva nānan"ti? <a class="wp" id="wp5"></a>"Tena hi, gahapati, taṃyevettha paṭibhātu, apaṇṇakante
ito bhavissatī"ti. "Mayhaṃ kho, bhante, evaṃ hoti: ‘yā cāyaṃ appamāṇā
cetovimutti yā ca mahaggatā cetovimutti ime dhammā ekatthā byañjanameva
nānan’"ti. <a class="wp" id="wp6"></a>"Yā cāyaṃ, gahapati, appamāṇā cetovimutti yā ca mahaggatā
cetovimutti ime dhammā nānatthā ceva nānābyañjanā ca. Tadamināpetaṃ, gahapati,
pariyāyena veditabbaṃ yathā ime dhammā nānatthā ceva nānābyañjanā ca.</p>

<p><span class="parno">4</span><a class="wp" id="wp7"></a>
<a id="p_11M_617" class="ms"></a>
Katamā ca, gahapati, appamāṇā cetovimutti? Idha, gahapati, bhikkhu
mettāsahagatena cetasā ekaṃ disaṃ pharitvā viharati, tathā dutiyaṃ tathā
tatiyaṃ tathā catutthaṃ; iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena abyābajjhena pharitvā viharati. Karuṇāsahagatena cetasā  …
muditāsahagatena cetasā … upekkhāsahagatena cetasā ekaṃ disaṃ pharitvā
viharati, tathā dutiyaṃ tathā tatiyaṃ tathā catutthaṃ; iti uddhamadho tiriyaṃ
sabbadhi sabbattatāya sabbāvantaṃ lokaṃ upekkhāsahagatena cetasā vipulena
mahaggatena appamāṇena averena abyābajjhena pharitvā viharati. Ayaṃ vuccati,
gahapati, appamāṇā cetovimutti.</p>

<p><span class="parno">5</span><a class="wp" id="wp8"></a>
<a class="pts1" id="pts3.147"></a>
<a id="p_11M_618" class="ms"></a>
<a class="msdiv" id="msdiv_231"></a>
Katamā ca, gahapati, mahaggatā cetovimutti? Idha, gahapati, bhikkhu yāvatā ekaṃ
rukkhamūlaṃ mahaggatanti pharitvā adhimuccitvā viharati. Ayaṃ vuccati,
gahapati, mahaggatā cetovimutti. Idha pana, gahapati, bhikkhu yāvatā dve vā
tīṇi vā rukkhamūlāni mahaggatanti pharitvā adhimuccitvā viharati. <span class="var" title="ayaṃ (s1-3, km, mr)" id="note310">Ayampi</span>
vuccati, gahapati, mahaggatā cetovimutti. Idha pana, gahapati, bhikkhu yāvatā
ekaṃ gāmakkhettaṃ mahaggatanti pharitvā adhimuccitvā viharati. Ayampi vuccati,
gahapati, mahaggatā cetovimutti. Idha pana, gahapati, bhikkhu yāvatā dve vā
tīṇi vā gāmakkhettāni mahaggatanti pharitvā adhimuccitvā viharati. Ayampi
vuccati, gahapati, mahaggatā cetovimutti. Idha pana, gahapati, bhikkhu yāvatā
ekaṃ mahārajjaṃ mahaggatanti pharitvā adhimuccitvā viharati. Ayampi vuccati,
gahapati, mahaggatā cetovimutti. Idha pana, gahapati, bhikkhu yāvatā dve vā
tīṇi vā mahārajjāni mahaggatanti pharitvā adhimuccitvā viharati. Ayampi
vuccati, gahapati, mahaggatā cetovimutti. Idha pana, gahapati, bhikkhu yāvatā
samuddapariyantaṃ pathaviṃ mahaggatanti pharitvā adhimuccitvā viharati. Ayampi
vuccati, gahapati, mahaggatā cetovimutti. Iminā kho etaṃ, gahapati, pariyāyena
veditabbaṃ yathā ime dhammā nānatthā ceva nānābyañjanā ca.</p>

<p><span class="parno">6</span><a class="wp" id="wp9"></a>
<a id="p_11M_619" class="ms"></a>
<a class="msdiv" id="msdiv_232"></a>
Catasso kho imā gahapati, bhavūpapattiyo. Katamā catasso? Idha, gahapati,
ekacco ‘parittābhā’ti pharitvā adhimuccitvā viharati. So kāyassa bhedā paraṃ
maraṇā parittābhānaṃ devānaṃ sahabyataṃ upapajjati. Idha pana, gahapati, ekacco
‘appamāṇābhā’ti pharitvā adhimuccitvā viharati. So kāyassa bhedā paraṃ maraṇā
appamāṇābhānaṃ devānaṃ sahabyataṃ upapajjati. Idha pana, gahapati, ekacco
‘sankiliṭṭhābhā’ti pharitvā adhimuccitvā viharati. So kāyassa bhedā paraṃ
maraṇā sankiliṭṭhābhānaṃ devānaṃ sahabyataṃ upapajjati. Idha pana, gahapati,
ekacco ‘parisuddhābhā’ti pharitvā adhimuccitvā viharati. So kāyassa bhedā paraṃ
maraṇā parisuddhābhānaṃ devānaṃ sahabyataṃ upapajjati. Imā kho, gahapati,
catasso bhavūpapattiyo.</p>
<hr>

<p><span class="parno">7</span><a class="wp" id="wp10"></a>
<a class="pts1" id="pts3.148"></a>
<a id="p_11M_620" class="ms"></a>
Hoti kho so, gahapati, samayo, yā tā devatā ekajjhaṃ sannipatanti, tāsaṃ
ekajjhaṃ sannipatitānaṃ vaṇṇanānattañhi kho paññāyati no ca ābhānānattaṃ.
Seyyathāpi, gahapati, puriso sambahulāni telappadīpāni ekaṃ gharaṃ paveseyya.
Tesaṃ ekaṃ gharaṃ pavesitānaṃ accinānattañhi kho paññāyetha, no ca
ābhānānattaṃ; evameva kho, gahapati, hoti kho so samayo, yā tā devatā ekajjhaṃ
sannipatanti tāsaṃ ekajjhaṃ sannipatitānaṃ vaṇṇanānattañhi kho paññāyati, no ca
ābhānānattaṃ.</p>

<p><span class="parno">8</span><a class="wp" id="wp11"></a>
<a id="p_11M_621" class="ms"></a>
Hoti kho so, gahapati, samayo, yā tā devatā tato vipakkamanti, tāsaṃ tato
vipakkamantīnaṃ vaṇṇanānattañceva paññāyati ābhānānattañca. Seyyathāpi,
gahapati, puriso tāni sambahulāni telappadīpāni tamhā gharā nīhareyya. Tesaṃ
tato <span class="var" title="nīharantānaṃ (bj, s1-3, km, pts1)" id="note311">nīhatānaṃ</span> accinānattañceva paññāyetha ābhānānattañca; evameva kho,
gahapati, hoti kho so samayo, yā tā devatā tato vipakkamanti, tāsaṃ tato
vipakkamantīnaṃ vaṇṇanānattañceva paññāyati ābhānānattañca.</p>

<p><span class="parno">9</span><a class="wp" id="wp12"></a>
<a id="p_11M_622" class="ms"></a>
Na kho, gahapati, tāsaṃ devatānaṃ evaṃ hoti: ‘idaṃ amhākaṃ niccanti vā dhuvanti
vā sassatanti vā’, api ca yattha yattheva <span class="var" title="yā (s1, s2, mr)" id="note312">tā</span> devatā abhinivisanti tattha
tattheva tā devatā abhiramanti. Seyyathāpi, gahapati, makkhikānaṃ kājena vā
piṭakena vā harīyamānānaṃ na evaṃ hoti: ‘idaṃ amhākaṃ niccanti vā dhuvanti vā
sassatanti vā’, api ca yattha yattheva <span class="var" title="yā (mr)" id="note313">tā</span> makkhikā abhinivisanti tattha
tattheva tā makkhikā abhiramanti; evameva kho, gahapati, tāsaṃ devatānaṃ na
evaṃ hoti: ‘idaṃ amhākaṃ niccanti vā dhuvanti vā sassatanti vā’, api ca yattha
yattheva tā devatā abhinivisanti tattha tattheva tā devatā abhiramantī"ti.</p>

<p><span class="parno">10</span><a class="wp" id="wp13"></a>
<a class="pts1" id="pts3.149"></a>
<a id="p_11M_623" class="ms"></a>
<a class="msdiv" id="msdiv_233"></a>
Evaṃ vutte, āyasmā <span class="var" title="abhiyo kaccāno (s1-3, pts1)" id="note314">sabhiyo kaccāno</span> āyasmantaṃ anuruddhaṃ etadavoca: "sādhu,
bhante anuruddha. Atthi ca me ettha uttariṃ paṭipucchitabbaṃ. Yā tā, bhante,
devatā ābhā sabbā tā parittābhā udāhu santettha ekaccā devatā appamāṇābhā"ti?
"Tadangena kho, āvuso kaccāna, santettha ekaccā devatā parittābhā, santi
panettha ekaccā devatā appamāṇābhā"ti. <a class="wp" id="wp14"></a>"Ko nu kho, bhante anuruddha, hetu ko
paccayo yena tāsaṃ devatānaṃ ekaṃ devanikāyaṃ upapannānaṃ santettha ekaccā
devatā parittābhā, santi panettha ekaccā devatā appamāṇābhā"ti?</p>

<p><span class="parno">11</span>
<a id="p_11M_624" class="ms"></a>
"Tena hāvuso kaccāna, taṃyevettha paṭipucchissāmi. Yathā te khameyya tathā naṃ
byākareyyāsi. Taṃ kiṃ maññasi, āvuso kaccāna, yvāyaṃ bhikkhu yāvatā ekaṃ
rukkhamūlaṃ ‘mahaggatan’ti pharitvā adhimuccitvā viharati, yo <span class="var" title="yopāyaṃ (mr)" id="note315">cāyaṃ</span> bhikkhu
yāvatā dve vā tīṇi vā rukkhamūlāni ‘mahaggatan’ti pharitvā adhimuccitvā
viharati—imāsaṃ ubhinnaṃ cittabhāvanānaṃ katamā cittabhāvanā
mahaggatatarā"ti? "Yvāyaṃ, bhante, bhikkhu yāvatā dve vā tīṇi vā rukkhamūlāni
‘mahaggatan’ti pharitvā adhimuccitvā viharati—ayaṃ imāsaṃ ubhinnaṃ
cittabhāvanānaṃ mahaggatatarā"ti.</p>
<hr>

<p><span class="parno">12</span>
<a id="p_11M_625" class="ms"></a>
"Taṃ kiṃ maññasi, āvuso kaccāna, yvāyaṃ bhikkhu yāvatā dve vā tīṇi vā
rukkhamūlāni ‘mahaggatan’ti pharitvā adhimuccitvā viharati, yo cāyaṃ bhikkhu
yāvatā ekaṃ gāmakkhettaṃ ‘mahaggatan’ti pharitvā adhimuccitvā viharati—imāsaṃ
ubhinnaṃ cittabhāvanānaṃ katamā cittabhāvanā mahaggatatarā"ti? "Yvāyaṃ, bhante,
bhikkhu yāvatā ekaṃ gāmakkhettaṃ ‘mahaggatan’ti pharitvā adhimuccitvā
viharati—ayaṃ imāsaṃ ubhinnaṃ cittabhāvanānaṃ mahaggatatarā"ti.</p>
<hr>

<p><span class="parno">13</span>
<a id="p_11M_626" class="ms"></a>
"Taṃ kiṃ maññasi, āvuso kaccāna, yvāyaṃ bhikkhu yāvatā ekaṃ gāmakkhettaṃ
‘mahaggatan’ti pharitvā adhimuccitvā viharati, yo cāyaṃ bhikkhu yāvatā dve vā
tīṇi vā gāmakkhettāni ‘mahaggatan’ti pharitvā adhimuccitvā viharati—imāsaṃ
ubhinnaṃ cittabhāvanānaṃ katamā cittabhāvanā mahaggatatarā"ti? "Yvāyaṃ, bhante,
bhikkhu yāvatā dve vā tīṇi vā gāmakkhettāni ‘mahaggatan’ti pharitvā
adhimuccitvā viharati—ayaṃ imāsaṃ ubhinnaṃ cittabhāvanānaṃ mahaggatatarā"ti.</p>

<p><span class="parno">14</span>
<a class="pts1" id="pts3.150"></a>
<a id="p_11M_627" class="ms"></a>
"Taṃ kiṃ maññasi, āvuso kaccāna, yvāyaṃ bhikkhu yāvatā dve vā tīṇi vā
gāmakkhettāni ‘mahaggatan’ti pharitvā adhimuccitvā viharati, yo cāyaṃ bhikkhu
yāvatā ekaṃ mahārajjaṃ ‘mahaggatan’ti pharitvā adhimuccitvā viharati—imāsaṃ
ubhinnaṃ cittabhāvanānaṃ katamā cittabhāvanā mahaggatatarā"ti? "Yvāyaṃ, bhante,
bhikkhu yāvatā ekaṃ mahārajjaṃ ‘mahaggatan’ti pharitvā adhimuccitvā viharati – 
ayaṃ imāsaṃ ubhinnaṃ cittabhāvanānaṃ mahaggatatarā"ti.</p>
<hr>

<p><span class="parno">15</span>
<a id="p_11M_628" class="ms"></a>
"Taṃ kiṃ maññasi, āvuso kaccāna, yvāyaṃ bhikkhu yāvatā ekaṃ mahārajjaṃ
‘mahaggatan’ti pharitvā adhimuccitvā viharati, yo cāyaṃ bhikkhu yāvatā dve vā
tīṇi vā mahārajjāni ‘mahaggatan’ti pharitvā adhimuccitvā viharati—imāsaṃ
ubhinnaṃ cittabhāvanānaṃ katamā cittabhāvanā mahaggatatarā"ti? "Yvāyaṃ, bhante,
bhikkhu yāvatā dve vā tīṇi vā mahārajjāni ‘mahaggatan’ti pharitvā adhimuccitvā
viharati—ayaṃ imāsaṃ ubhinnaṃ cittabhāvanānaṃ mahaggatatarā"ti.</p>

<p><span class="parno">16</span>
<a id="p_11M_629" class="ms"></a>
"Taṃ kiṃ maññasi, āvuso kaccāna, yvāyaṃ bhikkhu yāvatā dve vā tīṇi vā
mahārajjāni ‘mahaggatan’ti pharitvā adhimuccitvā viharati, yo cāyaṃ bhikkhu
yāvatā samuddapariyantaṃ pathaviṃ ‘mahaggatan’ti pharitvā adhimuccitvā
viharati—imāsaṃ ubhinnaṃ cittabhāvanānaṃ katamā cittabhāvanā
mahaggatatarā"ti? "Yvāyaṃ, bhante, bhikkhu yāvatā samuddapariyantaṃ pathaviṃ
‘mahaggatan’ti pharitvā adhimuccitvā viharati—ayaṃ imāsaṃ ubhinnaṃ
cittabhāvanānaṃ mahaggatatarā"ti? "Ayaṃ kho, āvuso kaccāna, hetu ayaṃ paccayo,
yena tāsaṃ devatānaṃ ekaṃ devanikāyaṃ upapannānaṃ santettha ekaccā devatā
parittābhā, santi panettha ekaccā devatā appamāṇābhā"ti.</p>
<hr>

<p><span class="parno">17</span><a class="wp" id="wp15"></a>
<a class="pts1" id="pts3.151"></a>
<a id="p_11M_630" class="ms"></a>
<a class="msdiv" id="msdiv_234"></a>
"Sādhu, bhante anuruddha. Atthi ca me ettha uttariṃ paṭipucchitabbaṃ. <span class="var" title="yā tā (mr)" id="note316">Yāvatā</span>,
bhante, devatā ābhā sabbā tā saṃkiliṭṭhābhā udāhu santettha ekaccā devatā
parisuddhābhā"ti? "Tadangena kho, āvuso kaccāna, santettha ekaccā devatā
saṃkiliṭṭhābhā, santi panettha ekaccā devatā parisuddhābhā"ti. <a class="wp" id="wp16"></a>"Ko nu kho,
bhante, anuruddha, hetu ko paccayo, yena tāsaṃ devatānaṃ ekaṃ devanikāyaṃ
upapannānaṃ santettha ekaccā devatā saṃkiliṭṭhābhā, santi panettha ekaccā
devatā parisuddhābhā"ti?</p>

<p><span class="parno">18</span>
<a class="pts1" id="pts3.152"></a>
<a id="p_11M_631" class="ms"></a>
"Tena hāvuso kaccāna, upamaṃ te karissāmi. <span class="var" title="upamāya pidhekacco (pts1) | upamāyamidhekacce (mr)" id="note317">Upamāyapidhekacce</span> viññū purisā
bhāsitassa atthaṃ ājānanti. Seyyathāpi, āvuso kaccāna, telappadīpassa jhāyato
telampi aparisuddhaṃ vaṭṭipi aparisuddhā. So telassapi aparisuddhattā vaṭṭiyāpi
aparisuddhattā andhandhaṃ viya jhāyati; evameva kho, āvuso kaccāna, idhekacco
bhikkhu ‘saṃkiliṭṭhābhā’ti pharitvā adhimuccitvā viharati, tassa
kāyaduṭṭhullampi na suppaṭippassaddhaṃ hoti, thinamiddhampi na susamūhataṃ
hoti, uddhaccakukkuccampi na suppaṭivinītaṃ hoti. So kāyaduṭṭhullassapi na
suppaṭippassaddhattā thinamiddhassapi na susamūhatattā uddhaccakukkuccassapi na
suppaṭivinītattā andhandhaṃ viya jhāyati. So kāyassa bhedā paraṃ maraṇā
saṃkiliṭṭhābhānaṃ devānaṃ sahabyataṃ upapajjati. Seyyathāpi, āvuso kaccāna,
telappadīpassa jhāyato telampi parisuddhaṃ vaṭṭipi parisuddhā. So telassapi
parisuddhattā vaṭṭiyāpi parisuddhattā na andhandhaṃ viya jhāyati; evameva kho,
āvuso kaccāna, idhekacco bhikkhu ‘parisuddhābhā’ti pharitvā adhimuccitvā
viharati. Tassa kāyaduṭṭhullampi suppaṭippassaddhaṃ hoti, thinamiddhampi
susamūhataṃ hoti, uddhaccakukkuccampi suppaṭivinītaṃ hoti. So
kāyaduṭṭhullassapi suppaṭippassaddhattā thinamiddhassapi susamūhatattā
uddhaccakukkuccassapi suppaṭivinītattā na andhandhaṃ viya jhāyati. So kāyassa
bhedā paraṃ maraṇā parisuddhābhānaṃ devānaṃ sahabyataṃ upapajjati. Ayaṃ kho,
āvuso kaccāna, hetu ayaṃ paccayo yena tāsaṃ devatānaṃ ekaṃ devanikāyaṃ
upapannānaṃ santettha ekaccā devatā saṃkiliṭṭhābhā, santi panettha ekaccā
devatā parisuddhābhā"ti.</p>

<p><span class="parno">19</span><a class="wp" id="wp17"></a>
<a id="p_11M_632" class="ms"></a>
<a class="msdiv" id="msdiv_235"></a>
Evaṃ vutte, āyasmā sabhiyo kaccāno āyasmantaṃ anuruddhaṃ etadavoca: "sādhu,
bhante anuruddha. Na, bhante, āyasmā anuruddho evamāha: ‘evaṃ me sutan’ti vā
‘evaṃ arahati bhavitun’ti vā; atha ca pana, bhante, āyasmā anuruddho ‘evampi tā
devatā, itipi tā devatā’tveva bhāsati. Tassa mayhaṃ, bhante, evaṃ hoti: ‘addhā
āyasmatā anuruddhena tāhi devatāhi saddhiṃ sannivutthapubbañceva
sallapitapubbañca sākacchā ca samāpajjitapubbā’"ti. "Addhā kho ayaṃ, āvuso
kaccāna, āsajja upanīya vācā bhāsitā, api ca te ahaṃ byākarissāmi: ‘dīgharattaṃ
kho me, āvuso kaccāna, tāhi devatāhi saddhiṃ sannivutthapubbañceva
sallapitapubbañca sākacchā ca samāpajjitapubbā’"ti.</p>

<p><span class="parno">20</span><a class="wp" id="wp18"></a>
<a id="p_11M_633" class="ms"></a>
Evaṃ vutte, āyasmā sabhiyo kaccāno pañcakangaṃ thapatiṃ etadavoca: "lābhā te,
gahapati, suladdhaṃ te, gahapati, yaṃ tvañceva taṃ kankhādhammaṃ <span class="var" title="pajahasi (mr)" id="note318">pahāsi</span>,
<span class="var" title="yampimaṃ (s1-3, km, pts1)" id="note319">mayañcimaṃ</span> dhammapariyāyaṃ alatthamhā savanāyā"ti.</p>
<p class="endsection">Anuruddhasuttaṃ niṭṭhitaṃ sattamaṃ.</p>

</div>
</section>
<div id="nextprev"><a id="previous-sutta" href="./mn126.html"></a><a id="next-sutta" href="./mn128.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN127: Anuruddhasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
