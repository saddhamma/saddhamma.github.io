<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 19</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN19: Dvedhāvitakka Sutta - Two Kinds of Thought</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_717" class="ms"></a>
<a class="msdiv" id="msdiv_206"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: </p>

<p><span class="parno">2</span><a class="wp" id="wp2"></a>
<a id="p_9M_718" class="ms"></a>
"Pubbeva me, bhikkhave, sambodhā anabhisambuddhassa bodhisattasseva sato
etadahosi: ‘yannūnāhaṃ dvidhā katvā dvidhā katvā vitakke vihareyyan’ti. So kho
ahaṃ, bhikkhave, yo cāyaṃ kāmavitakko yo ca byāpādavitakko yo ca
vihiṃsāvitakko—imaṃ ekaṃ bhāgamakāsiṃ; yo cāyaṃ nekkhammavitakko yo ca
abyāpādavitakko yo ca avihiṃsāvitakko—imaṃ dutiyaṃ bhāgamakāsiṃ.</p>

<p><span class="parno">3</span><a class="wp" id="wp3"></a>
<a class="pts1" id="pts1.115"></a>
<a id="p_9M_719" class="ms"></a>
<a class="msdiv" id="msdiv_207"></a>
Tassa mayhaṃ, bhikkhave, evaṃ appamattassa ātāpino pahitattassa viharato
uppajjati kāmavitakko. So evaṃ pajānāmi: ‘uppanno kho me ayaṃ kāmavitakko. So
ca kho attabyābādhāyapi saṃvattati, parabyābādhāyapi saṃvattati,
ubhayabyābādhāyapi saṃvattati, paññānirodhiko vighātapakkhiko
<span class="var" title='anibbānasaṃvattaniko" ti' id="note201">anibbānasaṃvattaniko</span>’. ‘Attabyābādhāya saṃvattatī’tipi me, bhikkhave,
paṭisañcikkhato abbhatthaṃ gacchati; ‘parabyābādhāya saṃvattatī’tipi me,
bhikkhave, paṭisañcikkhato abbhatthaṃ gacchati; ‘ubhayabyābādhāya
saṃvattatī’tipi me, bhikkhave, paṭisañcikkhato abbhatthaṃ gacchati;
‘paññānirodhiko vighātapakkhiko anibbānasaṃvattaniko’tipi me, bhikkhave,
paṭisañcikkhato abbhatthaṃ gacchati. So kho ahaṃ, bhikkhave, uppannuppannaṃ
kāmavitakkaṃ <span class="var" title="pajjahameva (s1-3) | pajahāmeva (pts1)" id="note202">pajahameva</span> <span class="var" title="vinodanameva (s1-3) | vinodemeva (pts1)" id="note203">vinodameva</span> <span class="var" title="byanteva (bj, pts1)" id="note204">byantameva</span> naṃ akāsiṃ.</p>

<p><span class="parno">4</span><a class="wp" id="wp4-5"></a>
<a id="p_9M_720" class="ms"></a>
<a class="msdiv" id="msdiv_208"></a>
Tassa mayhaṃ, bhikkhave, evaṃ appamattassa ātāpino pahitattassa viharato
uppajjati byāpādavitakko … pe … uppajjati vihiṃsāvitakko. So evaṃ pajānāmi:
‘uppanno kho me ayaṃ vihiṃsāvitakko. So ca kho attabyābādhāyapi saṃvattati,
parabyābādhāyapi saṃvattati, ubhayabyābādhāyapi saṃvattati, paññānirodhiko
vighātapakkhiko anibbānasaṃvattaniko’. ‘Attabyābādhāya saṃvattatī’tipi me,
bhikkhave, paṭisañcikkhato abbhatthaṃ gacchati; ‘parabyābādhāya saṃvattatī’tipi
me, bhikkhave, paṭisañcikkhato abbhatthaṃ gacchati; ‘ubhayabyābādhāya
saṃvattatī’tipi me, bhikkhave, paṭisañcikkhato abbhatthaṃ gacchati;
‘paññānirodhiko vighātapakkhiko anibbānasaṃvattaniko’tipi me, bhikkhave,
paṭisañcikkhato abbhatthaṃ gacchati. So kho ahaṃ, bhikkhave, uppannuppannaṃ
vihiṃsāvitakkaṃ pajahameva vinodameva byantameva naṃ akāsiṃ.</p>
<hr>

<p><span class="parno">5</span><a class="wp" id="wp6"></a>
<a id="p_9M_721" class="ms"></a>
Yaññadeva, bhikkhave, bhikkhu bahulamanuvitakketi anuvicāreti, tathā tathā nati
hoti cetaso. Kāmavitakkañce, bhikkhave, bhikkhu bahulamanuvitakketi
anuvicāreti, pahāsi nekkhammavitakkaṃ, kāmavitakkaṃ bahulamakāsi, tassa taṃ
kāmavitakkāya cittaṃ namati. Byāpādavitakkañce, bhikkhave … pe  …
vihiṃsāvitakkañce, bhikkhave, bhikkhu bahulamanuvitakketi anuvicāreti, pahāsi
avihiṃsāvitakkaṃ, vihiṃsāvitakkaṃ bahulamakāsi, tassa taṃ vihiṃsāvitakkāya
cittaṃ namati. <a class="wp" id="wp7"></a>Seyyathāpi, bhikkhave, vassānaṃ pacchime māse saradasamaye
kiṭṭhasambādhe gopālako gāvo rakkheyya. So tā gāvo tato tato daṇḍena ākoṭeyya
paṭikoṭeyya sannirundheyya sannivāreyya. Taṃ kissa hetu? Passati hi so,
bhikkhave, gopālako tatonidānaṃ vadhaṃ vā bandhanaṃ vā jāniṃ vā garahaṃ vā.
Evameva kho ahaṃ, bhikkhave, addasaṃ akusalānaṃ dhammānaṃ ādīnavaṃ okāraṃ
sankilesaṃ, kusalānaṃ dhammānaṃ nekkhamme ānisaṃsaṃ vodānapakkhaṃ.</p>

<p><span class="parno">6</span><a class="wp" id="wp8"></a>
<a class="pts1" id="pts1.116"></a>
<a id="p_9M_722" class="ms"></a>
<a class="msdiv" id="msdiv_209"></a>
Tassa mayhaṃ, bhikkhave, evaṃ appamattassa ātāpino pahitattassa viharato
uppajjati nekkhammavitakko. So evaṃ pajānāmi: ‘uppanno kho me ayaṃ
nekkhammavitakko. So ca kho nevattabyābādhāya saṃvattati, na parabyābādhāya
saṃvattati, na ubhayabyābādhāya saṃvattati, paññāvuddhiko avighātapakkhiko
nibbānasaṃvattaniko’. Rattiñcepi naṃ, bhikkhave, anuvitakkeyyaṃ anuvicāreyyaṃ,
neva tatonidānaṃ bhayaṃ samanupassāmi. Divasañcepi naṃ, bhikkhave,
anuvitakkeyyaṃ anuvicāreyyaṃ, neva tatonidānaṃ bhayaṃ samanupassāmi.
Rattindivañcepi naṃ, bhikkhave, anuvitakkeyyaṃ anuvicāreyyaṃ, neva tatonidānaṃ
bhayaṃ samanupassāmi. Api ca kho me aticiraṃ anuvitakkayato anuvicārayato kāyo
kilameyya. Kāye <span class="var" title="kilamante (mr)" id="note205">kilante</span> cittaṃ ūhaññeyya. Ūhate citte ārā cittaṃ samādhimhāti.
So kho ahaṃ, bhikkhave, ajjhattameva cittaṃ saṇṭhapemi <span class="var" title="ekodi karomi (pts1)" id="note206">sannisādemi ekodiṃ
karomi</span> samādahāmi. Taṃ kissa hetu? ‘Mā me cittaṃ <span class="var" title="ugghāṭīti (s1-3, mr) | ūhanīti (pts1)" id="note207">ūhaññī’ti</span>.</p>
<hr>

<p><span class="parno">7</span><a class="wp" id="wp9-10"></a>
<a id="p_9M_723" class="ms"></a>
<a class="msdiv" id="msdiv_210"></a>
Tassa mayhaṃ, bhikkhave, evaṃ appamattassa ātāpino pahitattassa viharato
uppajjati abyāpādavitakko … pe … uppajjati avihiṃsāvitakko. So evaṃ pajānāmi:
‘uppanno kho me ayaṃ avihiṃsāvitakko. So ca kho nevattabyābādhāya saṃvattati,
na parabyābādhāya saṃvattati, na ubhayabyābādhāya saṃvattati, paññāvuddhiko
avighātapakkhiko nibbānasaṃvattaniko’. Rattiñcepi naṃ, bhikkhave,
anuvitakkeyyaṃ anuvicāreyyaṃ, neva tatonidānaṃ bhayaṃ samanupassāmi.
Divasañcepi naṃ, bhikkhave, anuvitakkeyyaṃ anuvicāreyyaṃ, neva tatonidānaṃ
bhayaṃ samanupassāmi. Rattindivañcepi naṃ, bhikkhave, anuvitakkeyyaṃ
anuvicāreyyaṃ, neva tatonidānaṃ bhayaṃ samanupassāmi. Api ca kho me aticiraṃ
anuvitakkayato anuvicārayato kāyo kilameyya. Kāye kilante cittaṃ ūhaññeyya.
Ūhate citte ārā cittaṃ samādhimhāti. So kho ahaṃ, bhikkhave, ajjhattameva
cittaṃ saṇṭhapemi, sannisādemi, ekodiṃ karomi samādahāmi. Taṃ kissa hetu? ‘Mā
me cittaṃ ūhaññī’ti.</p>

<p><span class="parno">8</span><a class="wp" id="wp11"></a>
<a class="pts1" id="pts1.117"></a>
<a id="p_9M_724" class="ms"></a>
Yaññadeva, bhikkhave, bhikkhu bahulamanuvitakketi anuvicāreti, tathā tathā nati
hoti cetaso. Nekkhammavitakkañce, bhikkhave, bhikkhu bahulamanuvitakketi
anuvicāreti, pahāsi kāmavitakkaṃ, nekkhammavitakkaṃ bahulamakāsi, tassaṃ taṃ
nekkhammavitakkāya cittaṃ namati. Abyāpādavitakkañce, bhikkhave … pe  …
avihiṃsāvitakkañce, bhikkhave, bhikkhu bahulamanuvitakketi anuvicāreti, pahāsi
vihiṃsāvitakkaṃ, avihiṃsāvitakkaṃ bahulamakāsi, tassa taṃ avihiṃsāvitakkāya
cittaṃ namati. <a class="wp" id="wp12"></a>Seyyathāpi, bhikkhave, gimhānaṃ pacchime māse sabbasassesu
gāmantasambhatesu gopālako gāvo rakkheyya, tassa rukkhamūlagatassa vā
abbhokāsagatassa vā satikaraṇīyameva hoti: ‘<span class="var" title="ete (mr)" id="note208">etā</span> gāvo’ti. Evamevaṃ kho,
bhikkhave, satikaraṇīyameva ahosi: ‘ete dhammā’ti.</p>
<hr>

<p><span class="parno">9</span><a class="wp" id="wp13"></a>
<a id="p_9M_725" class="ms"></a>
<a class="msdiv" id="msdiv_211"></a>
Āraddhaṃ kho pana me, bhikkhave, vīriyaṃ ahosi asallīnaṃ, upaṭṭhitā sati
asammuṭṭhā, passaddho kāyo asāraddho, samāhitaṃ cittaṃ ekaggaṃ. <a class="wp" id="wp14"></a>So kho ahaṃ,
bhikkhave, vivicceva kāmehi vivicca akusalehi dhammehi savitakkaṃ savicāraṃ
vivekajaṃ pītisukhaṃ paṭhamaṃ jhānaṃ upasampajja vihāsiṃ. <a class="wp" id="wp15"></a>Vitakkavicārānaṃ
vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ
samādhijaṃ pītisukhaṃ dutiyaṃ jhānaṃ upasampajja vihāsiṃ. <a class="wp" id="wp16"></a>Pītiyā ca virāgā
upekkhako ca vihāsiṃ sato ca sampajāno, sukhañca kāyena paṭisaṃvedesiṃ, yaṃ taṃ
ariyā ācikkhanti ‘upekkhako satimā sukhavihārī’ti, tatiyaṃ jhānaṃ upasampajja
vihāsiṃ. <a class="wp" id="wp17"></a>Sukhassa ca pahānā dukkhassa ca pahānā pubbeva somanassadomanassānaṃ
atthangamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja
vihāsiṃ.</p>

<p><span class="parno">10</span><a class="wp" id="wp18"></a>
<a id="p_9M_726" class="ms"></a>
<a class="msdiv" id="msdiv_212"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte pubbenivāsānussatiñāṇāya cittaṃ abhininnāmesiṃ. So
anekavihitaṃ pubbenivāsaṃ anussarāmi. Seyyathidaṃ—ekampi jātiṃ … pe … iti
sākāraṃ sauddesaṃ anekavihitaṃ pubbenivāsaṃ anussarāmi. <a class="wp" id="wp19"></a>Ayaṃ kho me, bhikkhave,
rattiyā paṭhame yāme paṭhamā vijjā adhigatā; avijjā vihatā vijjā uppannā; tamo
vihato āloko uppanno; yathā taṃ appamattassa ātāpino pahitattassa viharato.</p>
<hr>

<p><span class="parno">11</span><a class="wp" id="wp20"></a>
<a id="p_9M_727" class="ms"></a>
<a class="msdiv" id="msdiv_213"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte sattānaṃ cutūpapātañāṇāya cittaṃ abhininnāmesiṃ.
So dibbena cakkhunā visuddhena atikkantamānusakena satte passāmi cavamāne
upapajjamāne … pe … ime vata bhonto sattā kāyaduccaritena samannāgatā … pe  …
iti dibbena cakkhunā visuddhena atikkantamānusakena satte passāmi cavamāne
upapajjamāne hīne paṇīte suvaṇṇe dubbaṇṇe sugate duggate, yathākammūpage satte
pajānāmi. <a class="wp" id="wp21"></a>Ayaṃ kho me, bhikkhave, rattiyā majjhime yāme dutiyā vijjā adhigatā;
avijjā vihatā vijjā uppannā; tamo vihato āloko uppanno; yathā taṃ appamattassa
ātāpino pahitattassa viharato.</p>

<p><span class="parno">12</span><a class="wp" id="wp22"></a>
<a id="p_9M_728" class="ms"></a>
<a class="msdiv" id="msdiv_214"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte āsavānaṃ khayañāṇāya cittaṃ abhininnāmesiṃ. So
‘idaṃ dukkhan’ti yathābhūtaṃ abbhaññāsiṃ, ‘ayaṃ dukkhasamudayo’ti yathābhūtaṃ
abbhaññāsiṃ, ‘ayaṃ dukkhanirodho’ti yathābhūtaṃ abbhaññāsiṃ, ‘ayaṃ
dukkhanirodhagāminī paṭipadā’ti yathābhūtaṃ abbhaññāsiṃ. ‘Ime āsavā’ti
yathābhūtaṃ abbhaññāsiṃ, ‘ayaṃ āsavasamudayo’ti yathābhūtaṃ abbhaññāsiṃ, ‘ayaṃ
āsavanirodho’ti yathābhūtaṃ abbhaññāsiṃ, ‘ayaṃ āsavanirodhagāminī paṭipadā’ti
yathābhūtaṃ abbhaññāsiṃ. <a class="wp" id="wp23"></a>Tassa me evaṃ jānato evaṃ passato kāmāsavāpi cittaṃ
vimuccittha, bhavāsavāpi cittaṃ vimuccittha, avijjāsavāpi cittaṃ vimuccittha,
vimuttasmiṃ vimuttamiti ñāṇaṃ ahosi: ‘khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyā’ti abbhaññāsiṃ. <a class="wp" id="wp24"></a>Ayaṃ kho me, bhikkhave, rattiyā
pacchime yāme tatiyā vijjā adhigatā; avijjā vihatā vijjā uppannā; tamo vihato
āloko uppanno; yathā taṃ appamattassa ātāpino pahitattassa viharato.</p>
<hr>

<p><span class="parno">13</span><a class="wp" id="wp25"></a>
<a id="p_9M_729" class="ms"></a>
<a class="msdiv" id="msdiv_215"></a>
Seyyathāpi, bhikkhave, araññe pavane mahantaṃ ninnaṃ pallalaṃ. Tamenaṃ
mahāmigasangho upanissāya vihareyya. Tassa kocideva puriso uppajjeyya
anatthakāmo ahitakāmo ayogakkhemakāmo. So yvāssa maggo khemo sovatthiko
pītigamanīyo taṃ maggaṃ pidaheyya, vivareyya kummaggaṃ, odaheyya okacaraṃ,
ṭhapeyya okacārikaṃ. Evañhi so, bhikkhave, mahāmigasangho aparena samayena
<span class="var" title="anayabyasanaṃ tanuttaṃ (bj, s1-3, pts1)" id="note209">anayabyasanaṃ</span> āpajjeyya. Tasseva kho pana, bhikkhave, mahato migasanghassa
kocideva puriso uppajjeyya atthakāmo hitakāmo yogakkhemakāmo. So yvāssa maggo
khemo sovatthiko pītigamanīyo taṃ maggaṃ vivareyya, pidaheyya kummaggaṃ,
ūhaneyya okacaraṃ, nāseyya okacārikaṃ. Evañhi so, bhikkhave, mahāmigasangho
aparena samayena vuddhiṃ virūḷhiṃ vepullaṃ āpajjeyya.</p>

<p><span class="parno">14</span><a class="wp" id="wp26"></a>
<a class="pts1" id="pts1.118"></a>
<a id="p_9M_730" class="ms"></a>
Upamā kho me ayaṃ, bhikkhave, katā atthassa viññāpanāya. Ayaṃ cevettha attho – 
mahantaṃ ninnaṃ pallalanti kho, bhikkhave, kāmānametaṃ adhivacanaṃ.
Mahāmigasanghoti kho, bhikkhave, sattānametaṃ adhivacanaṃ. Puriso anatthakāmo
ahitakāmo ayogakkhemakāmoti kho, bhikkhave, mārassetaṃ pāpimato adhivacanaṃ.
Kummaggoti kho, bhikkhave, aṭṭhangikassetaṃ micchāmaggassa adhivacanaṃ,
seyyathidaṃ—micchādiṭṭhiyā micchāsankappassa micchāvācāya micchākammantassa
micchāājīvassa micchāvāyāmassa micchāsatiyā micchāsamādhissa. Okacaroti kho,
bhikkhave, nandīrāgassetaṃ adhivacanaṃ. Okacārikāti kho, bhikkhave, avijjāyetaṃ
adhivacanaṃ. Puriso atthakāmo hitakāmo yogakkhemakāmoti kho, bhikkhave,
tathāgatassetaṃ adhivacanaṃ arahato sammāsambuddhassa. Khemo maggo sovatthiko
pītigamanīyoti kho, bhikkhave, ariyassetaṃ aṭṭhangikassa maggassa adhivacanaṃ,
seyyathidaṃ—sammādiṭṭhiyā sammāsankappassa sammāvācāya sammākammantassa
sammāājīvassa sammāvāyāmassa sammāsatiyā sammāsamādhissa.</p>
<hr>

<p><span class="parno">15</span>
<a id="p_9M_731" class="ms"></a>
Iti kho, bhikkhave, vivaṭo mayā khemo maggo sovatthiko pītigamanīyo, pihito
kummaggo, ūhato okacaro, nāsitā okacārikā. <a class="wp" id="wp27"></a>Yaṃ, bhikkhave, satthārā karaṇīyaṃ
sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni,
bhikkhave, rukkhamūlāni, etāni suññāgārāni; jhāyatha, bhikkhave, mā pamādattha;
mā pacchā vippaṭisārino ahuvattha. Ayaṃ vo amhākaṃ anusāsanī"ti.</p>

<p><span class="parno">16</span>
<a id="p_9M_732" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Dvedhāvitakkasuttaṃ niṭṭhitaṃ navamaṃ.</p>
</div>
</section>
<div id="nextprev"><a id="previous-sutta" href="./mn18.html"></a><a id="next-sutta" href="./mn20.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN19: Dvedhāvitakka Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
