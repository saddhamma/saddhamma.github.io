<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 133</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN133: Mahākaccānabhaddekarattasutta - Mahā Kaccāna and A Single Excellent Night</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts3.192"></a>
<a id="p_11M_806" class="ms"></a>
<a class="msdiv" id="msdiv_279"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati tapodārāme. Atha kho āyasmā samiddhi
rattiyā paccūsasamayaṃ paccuṭṭhāya yena <span class="var" title="tapodā (si)" id="note409">tapodo</span> tenupasankami gattāni
parisiñcituṃ. Tapode gattāni parisiñcitvā paccuttaritvā ekacīvaro aṭṭhāsi
gattāni <span class="var" title="sukkhāpayamāno (mr)" id="note410">pubbāpayamāno</span>. Atha kho aññatarā devatā abhikkantāya rattiyā
abhikkantavaṇṇā kevalakappaṃ tapodaṃ obhāsetvā yenāyasmā samiddhi
tenupasankami; upasankamitvā ekamantaṃ aṭṭhāsi. Ekamantaṃ ṭhitā kho sā devatā
āyasmantaṃ samiddhiṃ etadavoca: <a class="wp" id="wp2"></a>"dhāresi tvaṃ, bhikkhu, bhaddekarattassa
uddesañca vibhangañcā"ti? "Na kho ahaṃ, āvuso, dhāremi bhaddekarattassa
uddesañca vibhangañca. Tvaṃ panāvuso, dhāresi bhaddekarattassa uddesañca
vibhangañcā"ti? "Ahampi kho, bhikkhu, na dhāremi bhaddekarattassa uddesañca
vibhangañca. Dhāresi pana tvaṃ, bhikkhu, bhaddekarattiyo gāthā"ti? "Na kho
ahaṃ, āvuso, dhāremi bhaddekarattiyo gāthāti. Tvaṃ panāvuso, dhāresi
bhaddekarattiyo gāthā"ti? "Ahampi kho, bhikkhu na dhāremi bhaddekarattiyo
gāthāti. Uggaṇhāhi tvaṃ, bhikkhu, bhaddekarattassa uddesañca vibhangañca;
pariyāpuṇāhi tvaṃ, bhikkhu, bhaddekarattassa uddesañca vibhangañca; dhārehi
tvaṃ, bhikkhu, bhaddekarattassa uddesañca vibhangañca. Atthasaṃhito, bhikkhu,
bhaddekarattassa uddeso ca vibhango ca ādibrahmacariyako"ti. Idamavoca sā
devatā. Idaṃ vatvā tatthevantaradhāyi.</p>
<hr>

<p><span class="parno">2</span><a class="wp" id="wp3"></a>
<a id="p_11M_807" class="ms"></a>
<a class="msdiv" id="msdiv_280"></a>
Atha kho āyasmā samiddhi tassā rattiyā accayena yena bhagavā tenupasankami;
upasankamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
āyasmā samiddhi bhagavantaṃ etadavoca: </p>

<p><span class="parno">3</span>
<a class="pts1" id="pts3.193"></a>
<a id="p_11M_808" class="ms"></a>
"Idhāhaṃ, bhante, rattiyā paccūsasamayaṃ paccuṭṭhāya yena tapodo tenupasankamiṃ
gattāni parisiñcituṃ. Tapode gattāni parisiñcitvā paccuttaritvā ekacīvaro
aṭṭhāsiṃ gattāni pubbāpayamāno. Atha kho bhante, aññatarā devatā abhikkantāya
rattiyā abhikkantavaṇṇā kevalakappaṃ tapodaṃ obhāsetvā yenāhaṃ tenupasankami;
upasankamitvā ekamantaṃ aṭṭhāsi. Ekamantaṃ ṭhitā kho sā devatā maṃ etadavoca:
‘dhāresi tvaṃ, bhikkhu, bhaddekarattassa uddesañca vibhangañcā’ti?</p>

<p><span class="parno">4</span><a class="wp" id="wp4"></a>
<a id="p_11M_809" class="ms"></a>
Evaṃ vutte, ahaṃ, bhante, taṃ devataṃ etadavocaṃ: ‘na kho ahaṃ, āvuso, dhāremi
bhaddekarattassa uddesañca vibhangañca. Tvaṃ panāvuso, dhāresi bhaddekarattassa
uddesañca vibhangañcā’ti? ‘Ahampi kho, bhikkhu, na dhāremi bhaddekarattassa
uddesañca vibhangañca. Dhāresi pana tvaṃ, bhikkhu, bhaddekarattiyo gāthā’ti?
‘Na kho ahaṃ, āvuso, dhāremi bhaddekarattiyo gāthāti. Tvaṃ panāvuso, dhāresi
bhaddekarattiyo gāthā’ti? ‘Ahampi kho, bhikkhu, na dhāremi bhaddekarattiyo
gāthāti. Uggaṇhāhi tvaṃ, bhikkhu, bhaddekarattassa uddesañca vibhangañca;
pariyāpuṇāhi tvaṃ, bhikkhu, bhaddekarattassa uddesañca vibhangañca; dhārehi
tvaṃ, bhikkhu, bhaddekarattassa uddesañca vibhangañca. Atthasaṃhito, bhikkhu,
bhaddekarattassa uddeso ca vibhango ca ādibrahmacariyako’ti. Idamavoca, bhante,
sā devatā. Idaṃ vatvā tatthevantaradhāyi. Sādhu me, bhante, bhagavā
bhaddekarattassa uddesañca vibhangañca desetū"ti. "Tena hi, bhikkhu, suṇāhi,
sādhukaṃ manasi karohi; bhāsissāmī"ti. "Evaṃ, bhante"ti kho āyasmā samiddhi
bhagavato paccassosi. Bhagavā etadavoca: </p>
<hr>
<blockquote>

<p><span class="parno">5</span><a class="wp" id="wp5"></a>
<a id="p_11M_810" class="ms"></a>
"Atītaṃ nānvāgameyya,<br>
nappaṭikankhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.
</p>

<p><span class="parno">6</span>
<a id="p_11M_811" class="ms"></a>
Paccuppannañca yo dhammaṃ,<br>
tattha tattha vipassati;<br>
Asaṃhīraṃ asankuppaṃ,<br>
taṃ vidvā manubrūhaye.
</p>

<p><span class="parno">7</span>
<a id="p_11M_812" class="ms"></a>
Ajjeva kiccamātappaṃ,<br>
ko jaññā maraṇaṃ suve;<br>
Na hi no sangaraṃ tena,<br>
mahāsenena maccunā.
</p>

<p><span class="parno">8</span>
<a id="p_11M_813" class="ms"></a>
Evaṃvihāriṃ ātāpiṃ,<br>
ahorattamatanditaṃ;<br>
Taṃ ve bhaddekarattoti,<br>
santo ācikkhate munī"ti.
</p>
</blockquote>
<hr>

<p><span class="parno">9</span><a class="wp" id="wp6"></a>
<a id="p_11M_814" class="ms"></a>
Idamavoca bhagavā; idaṃ vatvāna sugato uṭṭhāyāsanā vihāraṃ pāvisi. <a class="wp" id="wp7"></a>Atha kho
tesaṃ bhikkhūnaṃ, acirapakkantassa bhagavato, etadahosi: "idaṃ kho no, āvuso,
bhagavā sankhittena uddesaṃ uddisitvā vitthārena atthaṃ avibhajitvā uṭṭhāyāsanā
vihāraṃ paviṭṭho: </p>
<blockquote>

<p><span class="parno">10</span>
<a id="p_11M_815" class="ms"></a>
‘Atītaṃ nānvāgameyya,<br>
nappaṭikankhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.
</p>

<p><span class="parno">11</span>
<a id="p_11M_816" class="ms"></a>
Paccuppannañca yo dhammaṃ,<br>
tattha tattha vipassati;<br>
Asaṃhīraṃ asankuppaṃ,<br>
taṃ vidvā manubrūhaye.
</p>

<p><span class="parno">12</span>
<a id="p_11M_817" class="ms"></a>
Ajjeva kiccamātappaṃ,<br>
ko jaññā maraṇaṃ suve;<br>
Na hi no sangaraṃ tena,<br>
mahāsenena maccunā.
</p>

<p><span class="parno">13</span>
<a id="p_11M_818" class="ms"></a>
Evaṃvihāriṃ ātāpiṃ,<br>
ahorattamatanditaṃ;<br>
Taṃ ve bhaddekarattoti,<br>
santo ācikkhate munī’ti.
</p>
</blockquote>

<p><span class="parno">14</span>
<a id="p_11M_819" class="ms"></a>
Ko nu kho imassa bhagavatā sankhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajeyyā"ti?</p>
<hr>

<p><span class="parno">15</span>
<a class="pts1" id="pts3.194"></a>
<a id="p_11M_820" class="ms"></a>
Atha kho tesaṃ bhikkhūnaṃ etadahosi: "ayaṃ kho āyasmā mahākaccāno satthu ceva
saṃvaṇṇito sambhāvito ca viññūnaṃ sabrahmacārīnaṃ; pahoti cāyasmā mahākaccāno
imassa bhagavatā sankhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajituṃ. Yannūna mayaṃ yenāyasmā mahākaccāno
tenupasankameyyāma; upasankamitvā āyasmantaṃ mahākaccānaṃ etamatthaṃ
paṭipuccheyyāmā"ti.</p>

<p><span class="parno">16</span>
<a id="p_11M_821" class="ms"></a>
<a class="msdiv" id="msdiv_281"></a>
Atha kho te bhikkhū yenāyasmā mahākaccāno tenupasankamiṃsu; upasankamitvā
āyasmatā mahākaccānena saddhiṃ sammodiṃsu. Sammodanīyaṃ kathaṃ sāraṇīyaṃ
vītisāretvā ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ
mahākaccānaṃ etadavocuṃ: "idaṃ kho no, āvuso kaccāna, bhagavā sankhittena
uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho: </p>
<blockquote>

<p><span class="parno">17</span>
<a id="p_11M_822" class="ms"></a>
‘Atītaṃ nānvāgameyya,<br>
 …  pe  … <br>
Taṃ ve bhaddekarattoti,<br>
santo ācikkhate munī’ti.
</p>
</blockquote>

<p><span class="parno">18</span>
<a id="p_11M_823" class="ms"></a>
Tesaṃ no, āvuso kaccāna, amhākaṃ, acirapakkantassa bhagavato, etadahosi—idaṃ
kho no, āvuso, bhagavā sankhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: </p>
<blockquote>

<p><span class="parno">19</span>
<a id="p_11M_824" class="ms"></a>
‘Atītaṃ nānvāgameyya,<br>
 …  pe  … <br>
Taṃ ve bhaddekarattoti,<br>
santo ācikkhate munī’ti.
</p>
</blockquote>

<p><span class="parno">20</span><a class="wp" id="wp8"></a>
<a id="p_11M_825" class="ms"></a>
Ko nu kho imassa bhagavatā sankhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajeyyāti? Tesaṃ no, āvuso kaccāna, amhākaṃ
etadahosi: ‘ayaṃ kho āyasmā mahākaccāno satthu ceva saṃvaṇṇito sambhāvito ca
viññūnaṃ sabrahmacārīnaṃ. Pahoti cāyasmā mahākaccāno imassa bhagavatā
sankhittena uddesassa uddiṭṭhassa vitthārena atthaṃ avibhattassa vitthārena
atthaṃ vibhajituṃ. Yannūna mayaṃ yenāyasmā mahākaccāno tenupasankameyyāma;
upasankamitvā āyasmantaṃ mahākaccānaṃ etamatthaṃ paṭipuccheyyāmā’ti.
Vibhajatāyasmā mahākaccāno"ti.</p>
<hr>

<p><span class="parno">21</span><a class="wp" id="wp9"></a>
<a class="pts1" id="pts3.195"></a>
<a id="p_11M_826" class="ms"></a>
"Seyyathāpi, āvuso, puriso sāratthiko sāragavesī sārapariyesanaṃ caramāno
mahato rukkhassa tiṭṭhato sāravato atikkammeva mūlaṃ atikkamma khandhaṃ
sākhāpalāse sāraṃ pariyesitabbaṃ maññeyya; evaṃsampadamidaṃ āyasmantānaṃ
satthari sammukhībhūte taṃ bhagavantaṃ atisitvā amhe etamatthaṃ
paṭipucchitabbaṃ maññatha. So hāvuso, bhagavā jānaṃ jānāti, passaṃ passati,
cakkhubhūto ñāṇabhūto dhammabhūto brahmabhūto vattā pavattā atthassa ninnetā
amatassa dātā dhammassāmī tathāgato. So ceva panetassa kālo ahosi yaṃ
bhagavantaṃyeva etamatthaṃ paṭipuccheyyātha, yathā vo bhagavā byākareyya tathā
naṃ dhāreyyāthā"ti.</p>

<p><span class="parno">22</span><a class="wp" id="wp10"></a>
<a id="p_11M_827" class="ms"></a>
"Addhāvuso kaccāna, bhagavā jānaṃ jānāti, passaṃ passati, cakkhubhūto ñāṇabhūto
dhammabhūto brahmabhūto vattā pavattā atthassa ninnetā amatassa dātā
dhammassāmī tathāgato. So ceva panetassa kālo ahosi yaṃ bhagavantaṃyeva
etamatthaṃ paṭipuccheyyāma; yathā no bhagavā byākareyya tathā naṃ dhāreyyāma.
Api cāyasmā mahākaccāno satthu ceva saṃvaṇṇito sambhāvito ca viññūnaṃ
sabrahmacārīnaṃ; pahoti cāyasmā mahākaccāno imassa bhagavatā saṃkhittena
uddesassa uddiṭṭhassa vitthārena atthaṃ avibhattassa vitthārena atthaṃ
vibhajituṃ. Vibhajatāyasmā mahākaccāno <span class="var" title="agarukaritvāti (s1-3, km, pts1)" id="note411">agaruṃ karitvā"ti</span>.</p>

<p><span class="parno">23</span><a class="wp" id="wp11"></a>
<a id="p_11M_828" class="ms"></a>
"Tena hāvuso, suṇātha, sādhukaṃ manasi karotha, bhāsissāmī"ti. "Evamāvuso"ti
kho te bhikkhū āyasmato mahākaccānassa paccassosuṃ. Āyasmā mahākaccāno
etadavoca: </p>

<p><span class="parno">24</span><a class="wp" id="wp12"></a>
<a id="p_11M_829" class="ms"></a>
"Yaṃ kho no, āvuso, bhagavā sankhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: </p>
<blockquote>

<p><span class="parno">25</span>
<a id="p_11M_830" class="ms"></a>
‘Atītaṃ nānvāgameyya,<br>
 …  pe  … <br>
Taṃ ve bhaddekarattoti,<br>
santo ācikkhate munī’ti.
</p>
</blockquote>
<hr>

<p><span class="parno">26</span>
<a id="p_11M_831" class="ms"></a>
Imassa kho ahaṃ, āvuso, bhagavatā sankhittena uddesassa uddiṭṭhassa vitthārena
atthaṃ avibhattassa evaṃ vitthārena atthaṃ ājānāmi – </p>

<p><span class="parno">27</span><a class="wp" id="wp13"></a>
<a class="pts1" id="pts3.196"></a>
<a id="p_11M_832" class="ms"></a>
<a class="msdiv" id="msdiv_282"></a>
Kathañca, āvuso, atītaṃ anvāgameti? Iti me cakkhu ahosi atītamaddhānaṃ iti
rūpāti—tattha <span class="var" title="chandarāgapaṭibaddhaṃ (bj, s1-3, pts1) | chandarāgappaṭibandhaṃ (mr)" id="note412">chandarāgappaṭibaddhaṃ</span> hoti viññāṇaṃ, chandarāgappaṭibaddhattā
viññāṇassa tadabhinandati, tadabhinandanto atītaṃ anvāgameti. Iti me sotaṃ
ahosi atītamaddhānaṃ iti saddāti … pe … iti me ghānaṃ ahosi atītamaddhānaṃ iti
gandhāti … iti me jivhā ahosi atītamaddhānaṃ iti rasāti … iti me kāyo ahosi
atītamaddhānaṃ iti phoṭṭhabbāti … iti me mano ahosi atītamaddhānaṃ iti
dhammāti—tattha chandarāgappaṭibaddhaṃ hoti viññāṇaṃ, chandarāgappaṭibaddhattā viññāṇassa tadabhinandati, tadabhinandanto atītaṃ anvāgameti—evaṃ kho, āvuso, atītaṃ anvāgameti.</p>

<p><span class="parno">28</span><a class="wp" id="wp14"></a>
<a id="p_11M_833" class="ms"></a>
Kathañca, āvuso, atītaṃ nānvāgameti? Iti me cakkhu ahosi atītamaddhānaṃ iti
rūpāti—tattha na chandarāgappaṭibaddhaṃ hoti viññāṇaṃ, na chandarāgappaṭibaddhattā viññāṇassa na tadabhinandati, na tadabhinandanto atītaṃ nānvāgameti. Iti me sotaṃ ahosi atītamaddhānaṃ iti saddāti … pe … iti me ghānaṃ ahosi atītamaddhānaṃ iti gandhāti … iti me jivhā ahosi atītamaddhānaṃ iti rasāti … iti me kāyo ahosi atītamaddhānaṃ iti phoṭṭhabbāti … iti me mano ahosi atītamaddhānaṃ iti dhammāti—tattha na chandarāgappaṭibaddhaṃ hoti viññāṇaṃ, na chandarāgappaṭibaddhattā viññāṇassa, na tadabhinandati, na tadabhinandanto atītaṃ nānvāgameti—evaṃ kho, āvuso, atītaṃ nānvāgameti.</p>

<p><span class="parno">29</span><a class="wp" id="wp15"></a>
<a class="pts1" id="pts3.197"></a>
<a id="p_11M_834" class="ms"></a>
<a class="msdiv" id="msdiv_283"></a>
Kathañca, āvuso, anāgataṃ paṭikankhati? Iti me cakkhu siyā anāgatamaddhānaṃ iti
rūpāti—appaṭiladdhassa paṭilābhāya cittaṃ paṇidahati, cetaso paṇidhānapaccayā
tadabhinandati, tadabhinandanto anāgataṃ paṭikankhati. Iti me sotaṃ siyā
anāgatamaddhānaṃ iti saddāti … pe … iti me ghānaṃ siyā anāgatamaddhānaṃ iti
gandhāti … iti me jivhā siyā anāgatamaddhānaṃ iti rasāti … iti me kāyo siyā
anāgatamaddhānaṃ iti phoṭṭhabbāti … iti me mano siyā anāgatamaddhānaṃ iti
dhammāti—appaṭiladdhassa paṭilābhāya cittaṃ paṇidahati, cetaso
paṇidhānapaccayā tadabhinandati, tadabhinandanto anāgataṃ paṭikankhati—evaṃ
kho, āvuso, anāgataṃ paṭikankhati.</p>

<p><span class="parno">30</span><a class="wp" id="wp16"></a>
<a id="p_11M_835" class="ms"></a>
Kathañca, āvuso, anāgataṃ nappaṭikankhati? Iti me cakkhu siyā anāgatamaddhānaṃ
iti rūpāti—appaṭiladdhassa paṭilābhāya cittaṃ nappaṇidahati, cetaso
appaṇidhānapaccayā na tadabhinandati, na tadabhinandanto anāgataṃ
nappaṭikankhati. Iti me sotaṃ siyā anāgatamaddhānaṃ iti saddāti … pe … iti me
ghānaṃ siyā anāgatamaddhānaṃ iti gandhāti … iti me jivhā siyā anāgatamaddhānaṃ
iti rasāti … iti me kāyo siyā anāgatamaddhānaṃ iti phoṭṭhabbāti … iti me mano
siyā anāgatamaddhānaṃ iti dhammāti—appaṭiladdhassa paṭilābhāya cittaṃ
nappaṇidahati, cetaso appaṇidhānapaccayā na tadabhinandati, na tadabhinandanto
anāgataṃ nappaṭikankhati—evaṃ kho, āvuso, anāgataṃ nappaṭikankhati.</p>

<p><span class="parno">31</span><a class="wp" id="wp17"></a>
<a id="p_11M_836" class="ms"></a>
<a class="msdiv" id="msdiv_284"></a>
Kathañca, āvuso, paccuppannesu dhammesu saṃhīrati? Yañcāvuso, cakkhu ye ca
rūpā—ubhayametaṃ paccuppannaṃ. Tasmiñce paccuppanne chandarāgappaṭibaddhaṃ
hoti viññāṇaṃ, chandarāgappaṭibaddhattā viññāṇassa tadabhinandati,
tadabhinandanto paccuppannesu dhammesu saṃhīrati. Yañcāvuso, sotaṃ ye ca saddā
 …  pe … yañcāvuso, ghānaṃ ye ca gandhā … yā cāvuso, jivhā ye ca rasā … yo
cāvuso, kāyo ye ca phoṭṭhabbā … yo cāvuso, mano ye ca dhammā—ubhayametaṃ
paccuppannaṃ. Tasmiñce paccuppanne chandarāgappaṭibaddhaṃ hoti viññāṇaṃ,
chandarāgappaṭibaddhattā viññāṇassa tadabhinandati, tadabhinandanto
paccuppannesu dhammesu saṃhīrati—evaṃ kho, āvuso, paccuppannesu dhammesu
saṃhīrati.</p>

<p><span class="parno">32</span><a class="wp" id="wp18"></a>
<a class="pts1" id="pts3.198"></a>
<a id="p_11M_837" class="ms"></a>
Kathañca, āvuso, paccuppannesu dhammesu na saṃhīrati? Yañcāvuso, cakkhu ye ca
rūpā—ubhayametaṃ paccuppannaṃ. Tasmiñce paccuppanne na chandarāgappaṭibaddhaṃ
hoti viññāṇaṃ, na chandarāgappaṭibaddhattā viññāṇassa na tadabhinandati, na
tadabhinandanto paccuppannesu dhammesu na saṃhīrati. Yañcāvuso, sotaṃ ye ca
saddā … pe … yañcāvuso, ghānaṃ ye ca gandhā … yā cāvuso, jivhā ye ca rasā … yo
cāvuso, kāyo ye ca phoṭṭhabbā … yo cāvuso, mano ye ca dhammā—ubhayametaṃ
paccuppannaṃ. Tasmiñce paccuppanne na chandarāgappaṭibaddhaṃ hoti viññāṇaṃ, na
chandarāgappaṭibaddhattā viññāṇassa na tadabhinandati, na tadabhinandanto
paccuppannesu dhammesu na saṃhīrati—evaṃ kho, āvuso, paccuppannesu dhammesu
na saṃhīrati.</p>
<hr>

<p><span class="parno">33</span><a class="wp" id="wp19"></a>
<a id="p_11M_838" class="ms"></a>
<a class="msdiv" id="msdiv_285"></a>
Yaṃ kho no, āvuso, bhagavā sankhittena uddesaṃ uddisitvā vitthārena atthaṃ
avibhajitvā uṭṭhāyāsanā vihāraṃ paviṭṭho: </p>
<blockquote>

<p><span class="parno">34</span>
<a id="p_11M_839" class="ms"></a>
‘Atītaṃ nānvāgameyya,<br>
 …  pe  … <br>
Taṃ ve bhaddekarattoti,<br>
santo ācikkhate munī’ti.
</p>
</blockquote>
<hr>

<p><span class="parno">35</span>
<a id="p_11M_840" class="ms"></a>
Imassa kho ahaṃ, āvuso, bhagavatā sankhittena uddesassa uddiṭṭhassa vitthārena
atthaṃ avibhattassa evaṃ vitthārena atthaṃ ājānāmi. Ākankhamānā ca pana tumhe
āyasmanto bhagavantaṃyeva upasankamitvā etamatthaṃ paṭipuccheyyātha, yathā vo
bhagavā byākaroti tathā naṃ dhāreyyāthā"ti.</p>
<hr>

<p><span class="parno">36</span><a class="wp" id="wp20"></a>
<a id="p_11M_841" class="ms"></a>
Atha kho te bhikkhū āyasmato mahākaccānassa bhāsitaṃ abhinanditvā anumoditvā
uṭṭhāyāsanā yena bhagavā tenupasankamiṃsu; upasankamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: "yaṃ kho no, bhante, bhagavā sankhittena uddesaṃ uddisitvā
vitthārena atthaṃ avibhajitvā uṭṭhāyāsanā vihāraṃ paviṭṭho: </p>
<blockquote>

<p><span class="parno">37</span>
<a id="p_11M_842" class="ms"></a>
‘Atītaṃ nānvāgameyya,<br>
 …  pe  … <br>
Taṃ ve bhaddekarattoti,<br>
santo ācikkhate munī’ti.
</p>
</blockquote>

<p><span class="parno">38</span>
<a id="p_11M_843" class="ms"></a>
Tesaṃ no, bhante, amhākaṃ, acirapakkantassa bhagavato, etadahosi: ‘idaṃ kho no,
āvuso, bhagavā sankhittena uddesaṃ uddisitvā vitthārena atthaṃ avibhajitvā
uṭṭhāyāsanā vihāraṃ paviṭṭho: </p>
<blockquote>

<p><span class="parno">39</span>
<a id="p_11M_844" class="ms"></a>
"Atītaṃ nānvāgameyya,<br>
nappaṭikankhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.
</p>

<p><span class="parno">40</span>
<a id="p_11M_845" class="ms"></a>
Paccuppannañca yo dhammaṃ,<br>
tattha tattha vipassati;<br>
Asaṃhīraṃ asankuppaṃ,<br>
taṃ vidvā manubrūhaye.
</p>

<p><span class="parno">41</span>
<a id="p_11M_846" class="ms"></a>
Ajjeva kiccamātappaṃ,<br>
ko jaññā maraṇaṃ suve;<br>
Na hi no sangaraṃ tena,<br>
mahāsenena maccunā.
</p>

<p><span class="parno">42</span>
<a id="p_11M_847" class="ms"></a>
Evaṃvihāriṃ ātāpiṃ,<br>
ahorattamatanditaṃ;<br>
Taṃ ve bhaddekarattoti,<br>
santo ācikkhate munī"ti.
</p>
</blockquote>

<p><span class="parno">43</span>
<a class="pts1" id="pts3.199"></a>
<a id="p_11M_848" class="ms"></a>
Ko nu kho imassa bhagavatā sankhittena uddesassa uddiṭṭhassa vitthārena atthaṃ
avibhattassa vitthārena atthaṃ vibhajeyyā’ti? Tesaṃ no, bhante, amhākaṃ
etadahosi: ‘ayaṃ kho āyasmā mahākaccāno satthu ceva saṃvaṇṇito sambhāvito ca
viññūnaṃ sabrahmacārīnaṃ. Pahoti cāyasmā mahākaccāno imassa bhagavatā
sankhittena uddesassa uddiṭṭhassa vitthārena atthaṃ avibhattassa vitthārena
atthaṃ vibhajituṃ. Yannūna mayaṃ yenāyasmā mahākaccāno tenupasankameyyāma;
upasankamitvā āyasmantaṃ mahākaccānaṃ etamatthaṃ paṭipuccheyyāmā’ti. Atha kho
mayaṃ, bhante, yenāyasmā mahākaccāno tenupasankamimha; upasankamitvā āyasmantaṃ
mahākaccānaṃ etamatthaṃ paṭipucchimha. Tesaṃ no, bhante, āyasmatā mahākaccānena
imehi ākārehi imehi padehi imehi byañjanehi attho vibhatto"ti.</p>
<hr>

<p><span class="parno">44</span><a class="wp" id="wp21"></a>
<a id="p_11M_849" class="ms"></a>
"Paṇḍito, bhikkhave, mahākaccāno; mahāpañño, bhikkhave mahākaccāno. Mañcepi
tumhe, bhikkhave, etamatthaṃ paṭipuccheyyātha, ahampi taṃ evamevaṃ byākareyyaṃ
yathā taṃ mahākaccānena byākataṃ. Eso cevetassa attho. Evañca naṃ dhārethā"ti.</p>

<p><span class="parno">45</span>
<a id="p_11M_850" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Mahākaccānabhaddekarattasuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./mn132.html"></a><a id="next-sutta" href="./mn134.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN133: Mahākaccānabhaddekarattasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
