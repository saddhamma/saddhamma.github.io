<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 64</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN64: Mahāmālukyasutta - The Greater Discourse to Mālunkyāputta</h2>
<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_336" class="ms"></a>
<a class="msdiv" id="msdiv_129"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: <a class="wp" id="wp2"></a>"dhāretha no tumhe, bhikkhave, mayā
desitāni pañcorambhāgiyāni saṃyojanānī"ti?</p>

<p><span class="parno">2</span>
<a id="p_10M_337" class="ms"></a>
Evaṃ vutte, āyasmā mālukyaputto bhagavantaṃ etadavoca: "ahaṃ kho, bhante,
dhāremi bhagavatā desitāni pañcorambhāgiyāni saṃyojanānī"ti. "Yathā kathaṃ pana
tvaṃ, mālukyaputta, dhāresi mayā desitāni pañcorambhāgiyāni saṃyojanānī"ti?
"Sakkāyadiṭṭhiṃ kho ahaṃ, bhante, bhagavatā orambhāgiyaṃ saṃyojanaṃ desitaṃ
dhāremi; vicikicchaṃ kho ahaṃ, bhante, bhagavatā orambhāgiyaṃ saṃyojanaṃ
desitaṃ dhāremi; sīlabbataparāmāsaṃ kho ahaṃ, bhante, bhagavatā orambhāgiyaṃ
saṃyojanaṃ desitaṃ dhāremi; kāmacchandaṃ kho ahaṃ, bhante, bhagavatā
orambhāgiyaṃ saṃyojanaṃ desitaṃ dhāremi; byāpādaṃ kho ahaṃ, bhante, bhagavatā
orambhāgiyaṃ saṃyojanaṃ desitaṃ dhāremi. Evaṃ kho ahaṃ, bhante, dhāremi
bhagavatā desitāni pañcorambhāgiyāni saṃyojanānī"ti.</p>

<p><span class="parno">3</span><a class="wp" id="wp3"></a>
<a class="pts1" id="pts1.433"></a>
<a id="p_10M_338" class="ms"></a>
"Kassa kho nāma tvaṃ, mālukyaputta, imāni evaṃ pañcorambhāgiyāni saṃyojanāni
desitāni dhāresi? Nanu, mālukyaputta, aññatitthiyā paribbājakā iminā
taruṇūpamena upārambhena upārambhissanti? Daharassa hi, mālukyaputta, kumārassa
mandassa uttānaseyyakassa sakkāyotipi na hoti, kuto panassa uppajjissati
sakkāyadiṭṭhi? <span class="var" title="anuseti tvevassa (bj, s1-3, pts1)" id="note156">Anusetvevassa</span> sakkāyadiṭṭhānusayo. Daharassa hi, mālukyaputta,
kumārassa mandassa uttānaseyyakassa dhammātipi na hoti, kuto panassa
uppajjissati dhammesu vicikicchā? Anusetvevassa vicikicchānusayo. Daharassa hi,
mālukyaputta, kumārassa mandassa uttānaseyyakassa sīlātipi na hoti, kuto
panassa uppajjissati sīlesu sīlabbataparāmāso? Anusetvevassa
sīlabbataparāmāsānusayo. Daharassa hi, mālukyaputta, kumārassa mandassa
uttānaseyyakassa kāmātipi na hoti, kuto panassa uppajjissati kāmesu
kāmacchando? Anusetvevassa kāmarāgānusayo. Daharassa hi, mālukyaputta,
kumārassa mandassa uttānaseyyakassa sattātipi na hoti, kuto panassa
uppajjissati sattesu byāpādo? Anusetvevassa byāpādānusayo. Nanu, mālukyaputta,
aññatitthiyā paribbājakā iminā taruṇūpamena upārambhena upārambhissantī"ti?</p>

<p><span class="parno">4</span><a class="wp" id="wp4"></a>
<a id="p_10M_339" class="ms"></a>
Evaṃ vutte, āyasmā ānando bhagavantaṃ etadavoca: "etassa, bhagavā, kālo,
etassa, sugata, kālo yaṃ bhagavā pañcorambhāgiyāni saṃyojanāni deseyya.
Bhagavato sutvā bhikkhū dhāressantī"ti. "Tena hānanda, suṇāhi, sādhukaṃ manasi
karohi; bhāsissāmī"ti. "Evaṃ, bhante"ti kho āyasmā ānando bhagavato paccassosi.
Bhagavā etadavoca: </p>
<hr>

<p><span class="parno">5</span><a class="wp" id="wp5"></a>
<a id="p_10M_340" class="ms"></a>
<a class="msdiv" id="msdiv_130"></a>
"Idhānanda, assutavā puthujjano ariyānaṃ adassāvī ariyadhammassa akovido
ariyadhamme avinīto, sappurisānaṃ adassāvī sappurisadhammassa akovido
sappurisadhamme avinīto sakkāyadiṭṭhipariyuṭṭhitena cetasā viharati
sakkāyadiṭṭhiparetena; uppannāya ca sakkāyadiṭṭhiyā nissaraṇaṃ yathābhūtaṃ
nappajānāti. Tassa sā sakkāyadiṭṭhi thāmagatā appaṭivinītā orambhāgiyaṃ
saṃyojanaṃ.</p>

<p><span class="parno">6</span>
<a id="p_10M_341" class="ms"></a>
Vicikicchāpariyuṭṭhitena cetasā viharati vicikicchāparetena; uppannāya ca
vicikicchāya nissaraṇaṃ yathābhūtaṃ nappajānāti. Tassa sā vicikicchā thāmagatā
appaṭivinītā orambhāgiyaṃ saṃyojanaṃ.</p>

<p><span class="parno">7</span>
<a id="p_10M_342" class="ms"></a>
Sīlabbataparāmāsapariyuṭṭhitena cetasā viharati sīlabbataparāmāsaparetena; uppannassa ca sīlabbataparāmāsassa nissaraṇaṃ yathābhūtaṃ nappajānāti. Tassa so sīlabbataparāmāso thāmagato appaṭivinīto orambhāgiyaṃ saṃyojanaṃ.</p>

<p><span class="parno">8</span>
<a class="pts1" id="pts1.434"></a>
<a id="p_10M_343" class="ms"></a>
Kāmarāgapariyuṭṭhitena cetasā viharati kāmarāgaparetena; uppannassa ca
kāmarāgassa nissaraṇaṃ yathābhūtaṃ nappajānāti. Tassa so kāmarāgo thāmagato
appaṭivinīto orambhāgiyaṃ saṃyojanaṃ.</p>

<p><span class="parno">9</span>
<a id="p_10M_344" class="ms"></a>
Byāpādapariyuṭṭhitena cetasā viharati byāpādaparetena; uppannassa ca byāpādassa
nissaraṇaṃ yathābhūtaṃ nappajānāti. Tassa so byāpādo thāmagato appaṭivinīto
orambhāgiyaṃ saṃyojanaṃ.</p>
<hr>

<p><span class="parno">10</span><a class="wp" id="wp6"></a>
<a id="p_10M_345" class="ms"></a>
<a class="msdiv" id="msdiv_131"></a>
Sutavā ca kho, ānanda, ariyasāvako ariyānaṃ dassāvī ariyadhammassa kovido
ariyadhamme suvinīto, sappurisānaṃ dassāvī sappurisadhammassa kovido
sappurisadhamme suvinīto na sakkāyadiṭṭhipariyuṭṭhitena cetasā viharati na
sakkāyadiṭṭhiparetena; uppannāya ca sakkāyadiṭṭhiyā nissaraṇaṃ yathābhūtaṃ
pajānāti. Tassa sā sakkāyadiṭṭhi sānusayā pahīyati.</p>

<p><span class="parno">11</span>
<a id="p_10M_346" class="ms"></a>
Na vicikicchāpariyuṭṭhitena cetasā viharati na vicikicchāparetena; uppannāya ca
vicikicchāya nissaraṇaṃ yathābhūtaṃ pajānāti. Tassa sā vicikicchā sānusayā
pahīyati.</p>

<p><span class="parno">12</span>
<a id="p_10M_347" class="ms"></a>
Na sīlabbataparāmāsapariyuṭṭhitena cetasā viharati na sīlabbataparāmāsaparetena; uppannassa ca sīlabbataparāmāsassa nissaraṇaṃ yathābhūtaṃ pajānāti. Tassa so sīlabbataparāmāso sānusayo pahīyati.</p>

<p><span class="parno">13</span>
<a id="p_10M_348" class="ms"></a>
Na kāmarāgapariyuṭṭhitena cetasā viharati na kāmarāgaparetena; uppannassa ca
kāmarāgassa nissaraṇaṃ yathābhūtaṃ pajānāti. Tassa so kāmarāgo sānusayo
pahīyati.</p>

<p><span class="parno">14</span>
<a id="p_10M_349" class="ms"></a>
Na byāpādapariyuṭṭhitena cetasā viharati na byāpādaparetena; uppannassa ca
byāpādassa nissaraṇaṃ yathābhūtaṃ pajānāti. Tassa so byāpādo sānusayo
pahīyati.</p>
<hr>

<p><span class="parno">15</span>
<a id="p_10M_350" class="ms"></a>
<a class="msdiv" id="msdiv_132"></a>
Yo, ānanda, maggo yā paṭipadā pañcannaṃ orambhāgiyānaṃ saṃyojanānaṃ pahānāya
taṃ maggaṃ taṃ paṭipadaṃ anāgamma pañcorambhāgiyāni saṃyojanāni ñassati vā
dakkhati vā pajahissati vāti—netaṃ ṭhānaṃ vijjati. Seyyathāpi, ānanda, mahato
rukkhassa tiṭṭhato sāravato tacaṃ acchetvā phegguṃ acchetvā sāracchedo
bhavissatīti—netaṃ ṭhānaṃ vijjati; evameva kho, ānanda, yo maggo yā paṭipadā
pañcannaṃ orambhāgiyānaṃ saṃyojanānaṃ pahānāya taṃ maggaṃ taṃ paṭipadaṃ
anāgamma pañcorambhāgiyāni saṃyojanāni ñassati vā dakkhati vā pajahissati
vāti—netaṃ ṭhānaṃ vijjati.</p>

<p><span class="parno">16</span><a class="wp" id="wp7"></a>
<a class="pts1" id="pts1.435"></a>
<a id="p_10M_351" class="ms"></a>
Yo ca kho, ānanda, maggo yā paṭipadā pañcannaṃ orambhāgiyānaṃ saṃyojanānaṃ
pahānāya taṃ maggaṃ taṃ paṭipadaṃ āgamma pañcorambhāgiyāni saṃyojanāni ñassati
vā dakkhati vā pajahissati vāti—ṭhānametaṃ vijjati. Seyyathāpi, ānanda,
mahato rukkhassa tiṭṭhato sāravato tacaṃ chetvā phegguṃ chetvā sāracchedo
bhavissatīti—ṭhānametaṃ vijjati; evameva kho, ānanda, yo maggo yā paṭipadā
pañcannaṃ orambhāgiyānaṃ saṃyojanānaṃ pahānāya taṃ maggaṃ taṃ paṭipadaṃ āgamma
pañcorambhāgiyāni saṃyojanāni ñassati vā dakkhati vā pajahissati vāti – 
ṭhānametaṃ vijjati. <a class="wp" id="wp8"></a>Seyyathāpi, ānanda, gangā nadī pūrā udakassa samatittikā
kākapeyyā. Atha dubbalako puriso āgaccheyya: ‘ahaṃ imissā gangāya nadiyā
tiriyaṃ bāhāya sotaṃ chetvā sotthinā pāraṃ <span class="var" title="gacchāmīti (bj, pts1)" id="note157">gacchissāmī’ti</span>; so na sakkuṇeyya
gangāya nadiyā tiriyaṃ bāhāya sotaṃ chetvā sotthinā pāraṃ gantuṃ. Evameva kho,
ānanda, <span class="var" title="yassa kassaci (sabbattha)" id="note158">yesaṃ kesañci</span> sakkāyanirodhāya dhamme desiyamāne cittaṃ na pakkhandati
nappasīdati na santiṭṭhati na vimuccati; seyyathāpi so dubbalako puriso evamete
daṭṭhabbā. Seyyathāpi, ānanda, gangā nadī pūrā udakassa samatittikā kākapeyyā.
Atha balavā puriso āgaccheyya: ‘ahaṃ imissā gangāya nadiyā tiriyaṃ bāhāya sotaṃ
chetvā sotthinā pāraṃ gacchissāmī’ti; so sakkuṇeyya gangāya nadiyā tiriyaṃ
bāhāya sotaṃ chetvā sotthinā pāraṃ gantuṃ. Evameva kho, ānanda, yesaṃ kesañci
sakkāyanirodhāya dhamme desiyamāne cittaṃ pakkhandati pasīdati santiṭṭhati
vimuccati; seyyathāpi so balavā puriso evamete daṭṭhabbā.</p>
<hr>

<p><span class="parno">17</span><a class="wp" id="wp9"></a>
<a class="pts1" id="pts1.436"></a>
<a id="p_10M_352" class="ms"></a>
<a class="msdiv" id="msdiv_133"></a>
Katamo cānanda, maggo, katamā paṭipadā pañcannaṃ orambhāgiyānaṃ saṃyojanānaṃ
pahānāya? Idhānanda, bhikkhu upadhivivekā akusalānaṃ dhammānaṃ pahānā sabbaso
kāyaduṭṭhullānaṃ paṭippassaddhiyā vivicceva kāmehi vivicca akusalehi dhammehi
savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.
So yadeva tattha hoti rūpagataṃ vedanāgataṃ saññāgataṃ sankhāragataṃ
viññāṇagataṃ te dhamme aniccato dukkhato rogato gaṇḍato sallato aghato ābādhato
parato palokato suññato anattato samanupassati. So tehi dhammehi cittaṃ
<span class="var" title="paṭipāpeti (s1-3) | patiṭṭhāpeti (mr)" id="note160">paṭivāpeti</span>. So tehi dhammehi cittaṃ paṭivāpetvā amatāya dhātuyā cittaṃ
upasaṃharati: ‘etaṃ santaṃ etaṃ paṇītaṃ yadidaṃ sabbasankhārasamatho
sabbūpadhipaṭinissaggo taṇhākkhayo virāgo nirodho nibbānan’ti. So tattha ṭhito
āsavānaṃ khayaṃ pāpuṇāti; no ce āsavānaṃ khayaṃ pāpuṇāti teneva dhammarāgena
tāya dhammanandiyā pañcannaṃ orambhāgiyānaṃ saṃyojanānaṃ parikkhayā opapātiko
hoti, tattha parinibbāyī, anāvattidhammo tasmā lokā. Ayampi kho, ānanda, maggo
ayaṃ paṭipadā pañcannaṃ orambhāgiyānaṃ saṃyojanānaṃ pahānāya.</p>
<hr>

<p><span class="parno">18</span><a class="wp" id="wp10-12"></a>
<a id="p_10M_353" class="ms"></a>
Puna caparaṃ, ānanda, bhikkhu vitakkavicārānaṃ vūpasamā … pe … dutiyaṃ jhānaṃ
upasampajja viharati … pe … tatiyaṃ jhānaṃ … pe … catutthaṃ jhānaṃ upasampajja
viharati. So yadeva tattha hoti rūpagataṃ vedanāgataṃ saññāgataṃ sankhāragataṃ
viññāṇagataṃ … pe … anāvattidhammo tasmā lokā. Ayampi kho, ānanda, maggo ayaṃ
paṭipadā pañcannaṃ orambhāgiyānaṃ saṃyojanānaṃ pahānāya.</p>

<p><span class="parno">19</span><a class="wp" id="wp13"></a>
<a id="p_10M_354" class="ms"></a>
Puna caparaṃ, ānanda, bhikkhu sabbaso rūpasaññānaṃ samatikkamā paṭighasaññānaṃ
atthangamā nānattasaññānaṃ amanasikārā ‘ananto ākāso’ti ākāsānañcāyatanaṃ
upasampajja viharati. So yadeva tattha hoti vedanāgataṃ saññāgataṃ
sankhāragataṃ viññāṇagataṃ … pe … anāvattidhammo tasmā lokā. Ayampi kho,
ānanda, maggo ayaṃ paṭipadā pañcannaṃ orambhāgiyānaṃ saṃyojanānaṃ pahānāya.</p>
<hr>

<p><span class="parno">20</span><a class="wp" id="wp14"></a>
<a id="p_10M_355" class="ms"></a>
Puna caparaṃ, ānanda, bhikkhu sabbaso ākāsānañcāyatanaṃ samatikkamma ‘anantaṃ
viññāṇan’ti viññāṇañcāyatanaṃ upasampajja viharati. So yadeva tattha hoti
vedanāgataṃ saññāgataṃ sankhāragataṃ viññāṇagataṃ … pe … anāvattidhammo tasmā
lokā. Ayampi kho, ānanda, maggo ayaṃ paṭipadā pañcannaṃ orambhāgiyānaṃ
saṃyojanānaṃ pahānāya.</p>
<hr>

<p><span class="parno">21</span><a class="wp" id="wp15"></a>
<a class="pts1" id="pts1.437"></a>
<a id="p_10M_356" class="ms"></a>
Puna caparaṃ, ānanda, bhikkhu sabbaso viññāṇañcāyatanaṃ samatikkamma ‘natthi
kiñcī’ti ākiñcaññāyatanaṃ upasampajja viharati. So yadeva tattha hoti
vedanāgataṃ saññāgataṃ sankhāragataṃ viññāṇagataṃ … pe … anāvattidhammo tasmā
lokā. Ayampi kho, ānanda, maggo ayaṃ paṭipadā pañcannaṃ orambhāgiyānaṃ
saṃyojanānaṃ pahānāyā"ti.</p>
<hr>

<p><span class="parno">22</span><a class="wp" id="wp16"></a>
<a id="p_10M_357" class="ms"></a>
"Eso ce, bhante, maggo esā paṭipadā pañcannaṃ orambhāgiyānaṃ saṃyojanānaṃ
pahānāya, atha kiñcarahi idhekacce bhikkhū cetovimuttino ekacce bhikkhū
paññāvimuttino"ti? "<span class="var" title="ettha kho tesāhaṃ (bj, s1-3, km, pts1)" id="note162">Ettha kho panesāhaṃ</span>, ānanda, indriyavemattataṃ vadāmī"ti.</p>

<p><span class="parno">23</span>
<a id="p_10M_358" class="ms"></a>
Idamavoca bhagavā. Attamano āyasmā ānando bhagavato bhāsitaṃ abhinandīti.</p>
<p class="endsection">Mahāmālukyasuttaṃ niṭṭhitaṃ catutthaṃ.</p>
</div>
</section>
<div id="nextprev"><a id="previous-sutta" href="./mn63.html"></a><a id="next-sutta" href="./mn65.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN64: Mahāmālukyasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
