<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 62</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN62: Mahārāhulovādasutta - The Greater Discourse of Advice to Rāhula</h2>
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.421"></a>
<a id="p_10M_303" class="ms"></a>
<a class="msdiv" id="msdiv_113"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
<a class="wp" id="wp2"></a>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya
pāvisi. Āyasmāpi kho rāhulo pubbaṇhasamayaṃ nivāsetvā pattacīvaramādāya
bhagavantaṃ piṭṭhito piṭṭhito anubandhi. <a class="wp" id="wp3"></a>Atha kho bhagavā apaloketvā āyasmantaṃ
rāhulaṃ āmantesi: "yaṃ kiñci, rāhula, rūpaṃ—atītānāgatapaccuppannaṃ ajjhattaṃ
vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike
vā—sabbaṃ rūpaṃ ‘netaṃ mama, nesohamasmi, na meso attā’ti evametaṃ
yathābhūtaṃ sammappaññāya daṭṭhabban"ti. "Rūpameva nu kho, bhagavā, rūpameva nu
kho, sugatā"ti? "Rūpampi, rāhula, vedanāpi, rāhula, saññāpi, rāhula,
sankhārāpi, rāhula, viññāṇampi, rāhulā"ti. <a class="wp" id="wp4"></a>Atha kho āyasmā rāhulo "ko <span class="var" title="ko nujja (s1-3, km)" id="note136">najja</span>
bhagavatā sammukhā ovādena ovadito gāmaṃ piṇḍāya pavisissatī"ti tato
paṭinivattitvā aññatarasmiṃ rukkhamūle nisīdi pallankaṃ ābhujitvā ujuṃ kāyaṃ
paṇidhāya parimukhaṃ satiṃ upaṭṭhapetvā. <a class="wp" id="wp5"></a>Addasā kho āyasmā sāriputto āyasmantaṃ
rāhulaṃ aññatarasmiṃ rukkhamūle nisinnaṃ pallankaṃ ābhujitvā ujuṃ kāyaṃ
paṇidhāya parimukhaṃ satiṃ upaṭṭhapetvā. Disvāna āyasmantaṃ rāhulaṃ āmantesi:
"ānāpānassatiṃ, rāhula, bhāvanaṃ bhāvehi. Ānāpānassati, rāhula, bhāvanā bhāvitā
bahulīkatā mahapphalā hoti mahānisaṃsā"ti.</p>

<p><span class="parno">2</span><a class="wp" id="wp6"></a>
<a class="pts1" id="pts1.422"></a>
<a id="p_10M_304" class="ms"></a>
<a class="msdiv" id="msdiv_114"></a>
Atha kho āyasmā rāhulo sāyanhasamayaṃ paṭisallānā vuṭṭhito yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā rāhulo bhagavantaṃ etadavoca: <a class="wp" id="wp7"></a>"kathaṃ bhāvitā nu
kho, bhante, ānāpānassati, kathaṃ bahulīkatā mahapphalā hoti mahānisaṃsā"ti?
<a class="wp" id="wp8"></a>"Yaṃ kiñci, rāhula, ajjhattaṃ paccattaṃ kakkhaḷaṃ kharigataṃ upādinnaṃ,
seyyathidaṃ—kesā lomā nakhā dantā taco maṃsaṃ <span class="var" title="nahāru (bj, km, pts1) | nhārū (s1-3)" id="note137">nhāru</span> aṭṭhi aṭṭhimiñjaṃ vakkaṃ
hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ,
yaṃ vā panaññampi kiñci ajjhattaṃ paccattaṃ kakkhaḷaṃ kharigataṃ upādinnaṃ—
ayaṃ vuccati, rāhula, ajjhattikā <span class="var" title="paṭhavīdhātu (bj, s1-3, km, pts1)" id="note138">pathavīdhātu</span>. Yā ceva kho pana ajjhattikā
pathavīdhātu yā ca bāhirā pathavīdhātu, pathavīdhāturevesā. Taṃ ‘netaṃ mama,
nesohamasmi, na meso attā’ti—evametaṃ yathābhūtaṃ sammappaññāya daṭṭhabbaṃ.
Evametaṃ yathābhūtaṃ sammappaññāya disvā pathavīdhātuyā nibbindati,
pathavīdhātuyā cittaṃ virājeti.</p>
<hr>

<p><span class="parno">3</span><a class="wp" id="wp9"></a>
<a id="p_10M_305" class="ms"></a>
<a class="msdiv" id="msdiv_115"></a>
Katamā ca, rāhula, āpodhātu? Āpodhātu siyā ajjhattikā, siyā bāhirā. Katamā ca,
rāhula, ajjhattikā āpodhātu? Yaṃ ajjhattaṃ paccattaṃ āpo āpogataṃ upādinnaṃ,
seyyathidaṃ—pittaṃ semhaṃ pubbo lohitaṃ sedo medo assu vasā kheḷo singhāṇikā
lasikā muttaṃ, yaṃ vā panaññampi kiñci ajjhattaṃ paccattaṃ āpo āpogataṃ
upādinnaṃ—ayaṃ vuccati, rāhula, ajjhattikā āpodhātu. Yā ceva kho pana
ajjhattikā āpodhātu yā ca bāhirā āpodhātu āpodhāturevesā. Taṃ ‘netaṃ mama,
nesohamasmi, na meso attā’ti—evametaṃ yathābhūtaṃ sammappaññāya daṭṭhabbaṃ.
Evametaṃ yathābhūtaṃ sammappaññāya disvā āpodhātuyā nibbindati, āpodhātuyā
cittaṃ virājeti.</p>

<p><span class="parno">4</span><a class="wp" id="wp10"></a>
<a id="p_10M_306" class="ms"></a>
<a class="msdiv" id="msdiv_116"></a>
Katamā ca, rāhula, tejodhātu? Tejodhātu siyā ajjhattikā, siyā bāhirā. Katamā
ca, rāhula, ajjhattikā tejodhātu? Yaṃ ajjhattaṃ paccattaṃ tejo tejogataṃ
upādinnaṃ, seyyathidaṃ—yena ca santappati yena ca jīrīyati yena ca
pariḍayhati yena ca asitapītakhāyitasāyitaṃ sammā pariṇāmaṃ gacchati, yaṃ vā
panaññampi kiñci ajjhattaṃ paccattaṃ tejo tejogataṃ upādinnaṃ—ayaṃ vuccati,
rāhula, ajjhattikā tejodhātu. Yā ceva kho pana ajjhattikā tejodhātu yā ca
bāhirā tejodhātu tejodhāturevesā. Taṃ ‘netaṃ mama, nesohamasmi, na meso
attā’ti—evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ
sammappaññāya disvā tejodhātuyā nibbindati, tejodhātuyā cittaṃ virājeti.</p>

<p><span class="parno">5</span><a class="wp" id="wp11"></a>
<a class="pts1" id="pts1.423"></a>
<a id="p_10M_307" class="ms"></a>
<a class="msdiv" id="msdiv_117"></a>
Katamā ca, rāhula, vāyodhātu? Vāyodhātu siyā ajjhattikā, siyā bāhirā. Katamā
ca, rāhula, ajjhattikā vāyodhātu? Yaṃ ajjhattaṃ paccattaṃ vāyo vāyogataṃ
upādinnaṃ, seyyathidaṃ—uddhangamā vātā, adhogamā vātā, kucchisayā vātā,
<span class="var" title="koṭṭhasayā (bj, s1-3, pts1)" id="note139">koṭṭhāsayā</span> vātā, angamangānusārino vātā, assāso passāso iti, yaṃ vā panaññampi
kiñci ajjhattaṃ paccattaṃ vāyo vāyogataṃ upādinnaṃ—ayaṃ vuccati, rāhula,
ajjhattikā vāyodhātu. Yā ceva kho pana ajjhattikā vāyodhātu yā ca bāhirā
vāyodhātu vāyodhāturevesā. Taṃ ‘netaṃ mama, nesohamasmi, na meso attā’ti – 
evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ
sammappaññāya disvā vāyodhātuyā nibbindati, vāyodhātuyā cittaṃ virājeti.</p>

<p><span class="parno">6</span><a class="wp" id="wp12"></a>
<a id="p_10M_308" class="ms"></a>
<a class="msdiv" id="msdiv_118"></a>
Katamā ca, rāhula, ākāsadhātu? Ākāsadhātu siyā ajjhattikā, siyā bāhirā. Katamā
ca, rāhula, ajjhattikā ākāsadhātu? Yaṃ ajjhattaṃ paccattaṃ ākāsaṃ ākāsagataṃ
upādinnaṃ, seyyathidaṃ—kaṇṇacchiddaṃ nāsacchiddaṃ mukhadvāraṃ, yena ca
asitapītakhāyitasāyitaṃ ajjhoharati, yattha ca asitapītakhāyitasāyitaṃ
santiṭṭhati, yena ca asitapītakhāyitasāyitaṃ <span class="var" title="adhobhāgā (bj, s1-3, km, pts1)" id="note140">adhobhāgaṃ</span> nikkhamati, yaṃ vā
panaññampi kiñci ajjhattaṃ paccattaṃ ākāsaṃ ākāsagataṃ, aghaṃ aghagataṃ,
vivaraṃ vivaragataṃ, asamphuṭṭhaṃ, <span class="var" title="ākāsagataṃ upādinnaṃ (bj) | ajjhattaṃ upādiṇṇaṃ (s1) | ajjhattaṃ upādinnaṃ (s2, s3) | ākāsagataṃ upādiṇṇaṃ (pts1)" id="note141">maṃsalohitehi upādinnaṃ</span>—ayaṃ vuccati,
rāhula, ajjhattikā ākāsadhātu. Yā ceva kho pana ajjhattikā ākāsadhātu yā ca
bāhirā ākāsadhātu ākāsadhāturevesā. Taṃ ‘netaṃ mama, nesohamasmi, na meso
attā’ti—evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ
sammappaññāya disvā ākāsadhātuyā cittaṃ nibbindati, ākāsadhātuyā cittaṃ
virājeti.</p>

<p><span class="parno">7</span><a class="wp" id="wp13"></a>
<a id="p_10M_309" class="ms"></a>
<a class="msdiv" id="msdiv_119"></a>
Pathavīsamaṃ, rāhula, bhāvanaṃ bhāvehi. Pathavīsamañhi te, rāhula, bhāvanaṃ
bhāvayato uppannā manāpāmanāpā phassā cittaṃ na pariyādāya ṭhassanti.
Seyyathāpi, rāhula, pathaviyā sucimpi nikkhipanti, asucimpi nikkhipanti,
gūthagatampi nikkhipanti, muttagatampi nikkhipanti, kheḷagatampi nikkhipanti,
pubbagatampi nikkhipanti, lohitagatampi nikkhipanti, na ca tena pathavī
aṭṭīyati vā harāyati vā jigucchati vā; evameva kho tvaṃ, rāhula, pathavīsamaṃ
bhāvanaṃ bhāvehi. Pathavīsamañhi te, rāhula, bhāvanaṃ bhāvayato uppannā
manāpāmanāpā phassā cittaṃ na pariyādāya ṭhassanti.</p>

<p><span class="parno">8</span><a class="wp" id="wp14"></a>
<a class="pts1" id="pts1.424"></a>
<a id="p_10M_310" class="ms"></a>
Āposamaṃ, rāhula, bhāvanaṃ bhāvehi. Āposamañhi te, rāhula, bhāvanaṃ bhāvayato
uppannā manāpāmanāpā phassā cittaṃ na pariyādāya ṭhassanti. Seyyathāpi, rāhula,
āpasmiṃ sucimpi dhovanti, asucimpi dhovanti, gūthagatampi dhovanti,
muttagatampi dhovanti, kheḷagatampi dhovanti, pubbagatampi dhovanti,
lohitagatampi dhovanti, na ca tena āpo aṭṭīyati vā harāyati vā jigucchati vā;
evameva kho tvaṃ, rāhula, āposamaṃ bhāvanaṃ bhāvehi. Āposamañhi te, rāhula,
bhāvanaṃ bhāvayato uppannā manāpāmanāpā phassā cittaṃ na pariyādāya ṭhassanti.</p>

<p><span class="parno">9</span><a class="wp" id="wp15"></a>
<a id="p_10M_311" class="ms"></a>
Tejosamaṃ, rāhula, bhāvanaṃ bhāvehi. Tejosamañhi te, rāhula, bhāvanaṃ bhāvayato
uppannā manāpāmanāpā phassā cittaṃ na pariyādāya ṭhassanti. Seyyathāpi, rāhula,
tejo sucimpi dahati, asucimpi dahati, gūthagatampi dahati, muttagatampi dahati,
kheḷagatampi dahati, pubbagatampi dahati, lohitagatampi dahati, na ca tena tejo
aṭṭīyati vā harāyati vā jigucchati vā; evameva kho tvaṃ, rāhula, tejosamaṃ
bhāvanaṃ bhāvehi. Tejosamañhi te, rāhula, bhāvanaṃ bhāvayato uppannā
manāpāmanāpā phassā cittaṃ na pariyādāya ṭhassanti.</p>

<p><span class="parno">10</span><a class="wp" id="wp16"></a>
<a id="p_10M_312" class="ms"></a>
Vāyosamaṃ, rāhula, bhāvanaṃ bhāvehi. Vāyosamañhi te, rāhula, bhāvanaṃ bhāvayato
uppannā manāpāmanāpā phassā cittaṃ na pariyādāya ṭhassanti. Seyyathāpi, rāhula,
vāyo sucimpi upavāyati, asucimpi upavāyati, gūthagatampi upavāyati,
muttagatampi upavāyati, kheḷagatampi upavāyati, pubbagatampi upavāyati,
lohitagatampi upavāyati, na ca tena vāyo aṭṭīyati vā harāyati vā jigucchati vā;
evameva kho tvaṃ, rāhula, vāyosamaṃ bhāvanaṃ bhāvehi. Vāyosamañhi te, rāhula,
bhāvanaṃ bhāvayato uppannā manāpāmanāpā phassā cittaṃ na pariyādāya ṭhassanti.</p>

<p><span class="parno">11</span><a class="wp" id="wp17"></a>
<a id="p_10M_313" class="ms"></a>
Ākāsasamaṃ, rāhula, bhāvanaṃ bhāvehi. Ākāsasamañhi te, rāhula, bhāvanaṃ
bhāvayato uppannā manāpāmanāpā phassā cittaṃ na pariyādāya ṭhassanti.
Seyyathāpi, rāhula, ākāso na katthaci patiṭṭhito; evameva kho tvaṃ, rāhula,
ākāsasamaṃ bhāvanaṃ bhāvehi. Ākāsasamañhi te, rāhula, bhāvanaṃ bhāvayato
uppannā manāpāmanāpā phassā cittaṃ na pariyādāya ṭhassanti.</p>

<p><span class="parno">12</span><a class="wp" id="wp18"></a>
<a class="pts1" id="pts1.425"></a>
<a id="p_10M_314" class="ms"></a>
<a class="msdiv" id="msdiv_120"></a>
Mettaṃ, rāhula, bhāvanaṃ bhāvehi. Mettañhi te, rāhula, bhāvanaṃ bhāvayato yo
byāpādo so pahīyissati. <a class="wp" id="wp19"></a>Karuṇaṃ, rāhula, bhāvanaṃ bhāvehi. Karuṇañhi te,
rāhula, bhāvanaṃ bhāvayato yā vihesā sā pahīyissati. <a class="wp" id="wp20"></a>Muditaṃ, rāhula, bhāvanaṃ
bhāvehi. Muditañhi te, rāhula, bhāvanaṃ bhāvayato yā arati sā pahīyissati.
Upekkhaṃ, rāhula, bhāvanaṃ bhāvehi. <a class="wp" id="wp21"></a>Upekkhañhi te, rāhula, bhāvanaṃ bhāvayato
yo paṭigho so pahīyissati. <a class="wp" id="wp22"></a>Asubhaṃ, rāhula, bhāvanaṃ bhāvehi. Asubhañhi te,
rāhula, bhāvanaṃ bhāvayato yo rāgo so pahīyissati. <a class="wp" id="wp23"></a>Aniccasaññaṃ, rāhula,
bhāvanaṃ bhāvehi. Aniccasaññañhi te, rāhula, bhāvanaṃ bhāvayato yo asmimāno so
pahīyissati.</p>

<p><span class="parno">13</span><a class="wp" id="wp24"></a>
<a id="p_10M_315" class="ms"></a>
<a class="msdiv" id="msdiv_121"></a>
Ānāpānassatiṃ, rāhula, bhāvanaṃ bhāvehi. Ānāpānassati hi te, rāhula, bhāvitā
bahulīkatā mahapphalā hoti mahānisaṃsā. Kathaṃ bhāvitā ca, rāhula,
ānāpānassati, kathaṃ bahulīkatā mahapphalā hoti mahānisaṃsā? <a class="wp" id="wp25"></a>Idha, rāhula,
bhikkhu araññagato vā rukkhamūlagato vā suññāgāragato vā nisīdati pallankaṃ
ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So satova
assasati <span class="var" title="sato (bj, s1, s2, km, pts1)" id="note145">satova</span> passasati.</p>

<p><span class="parno">14</span><a class="wp" id="wp26"></a>
<a id="p_10M_316" class="ms"></a>
Dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ
passasāmī’ti pajānāti; rassaṃ vā assasanto ‘rassaṃ assasāmī’ti pajānāti, rassaṃ
vā passasanto ‘rassaṃ passasāmī’ti pajānāti. ‘Sabbakāyappaṭisaṃvedī
assasissāmī’ti sikkhati; ‘sabbakāyappaṭisaṃvedī passasissāmī’ti sikkhati;
‘passambhayaṃ kāyasankhāraṃ assasissāmī’ti sikkhati; ‘passambhayaṃ
kāyasankhāraṃ passasissāmī’ti sikkhati.</p>

<p><span class="parno">15</span><a class="wp" id="wp27"></a>
<a id="p_10M_317" class="ms"></a>
‘Pītippaṭisaṃvedī assasissāmī’ti sikkhati; ‘pītippaṭisaṃvedī passasissāmī’ti
sikkhati; ‘sukhappaṭisaṃvedī assasissāmī’ti sikkhati; ‘sukhappaṭisaṃvedī
passasissāmī’ti sikkhati; ‘cittasankhārappaṭisaṃvedī assasissāmī’ti
sikkhati; ‘cittasankhārappaṭisaṃvedī passasissāmī’ti sikkhati; ‘passambhayaṃ
cittasankhāraṃ assasissāmī’ti sikkhati; ‘passambhayaṃ cittasankhāraṃ
passasissāmī’ti sikkhati.</p>

<p><span class="parno">16</span><a class="wp" id="wp28"></a>
<a id="p_10M_318" class="ms"></a>
‘Cittappaṭisaṃvedī assasissāmī’ti sikkhati; ‘cittappaṭisaṃvedī passasissāmī’ti
sikkhati; ‘abhippamodayaṃ cittaṃ assasissāmī’ti sikkhati; ‘abhippamodayaṃ
cittaṃ passasissāmī’ti sikkhati; ‘samādahaṃ cittaṃ assasissāmī’ti sikkhati;
‘samādahaṃ cittaṃ passasissāmī’ti sikkhati; ‘vimocayaṃ cittaṃ assasissāmī’ti
sikkhati; ‘vimocayaṃ cittaṃ passasissāmī’ti sikkhati.</p>

<p><span class="parno">17</span><a class="wp" id="wp29"></a>
<a id="p_10M_319" class="ms"></a>
‘Aniccānupassī assasissāmī’ti sikkhati; ‘aniccānupassī passasissāmī’ti
sikkhati; ‘virāgānupassī assasissāmī’ti sikkhati; ‘virāgānupassī
passasissāmī’ti sikkhati; ‘nirodhānupassī assasissāmī’ti sikkhati;
‘nirodhānupassī passasissāmī’ti sikkhati; ‘paṭinissaggānupassī assasissāmī’ti
sikkhati; ‘paṭinissaggānupassī passasissāmī’ti sikkhati.</p>

<p><span class="parno">18</span><a class="wp" id="wp30"></a>
<a class="pts1" id="pts1.426"></a>
<a id="p_10M_320" class="ms"></a>
Evaṃ bhāvitā kho, rāhula, ānāpānassati, evaṃ bahulīkatā mahapphalā hoti
mahānisaṃsā. Evaṃ bhāvitāya, rāhula, ānāpānassatiyā, evaṃ bahulīkatāya yepi te
carimakā assāsā tepi viditāva nirujjhanti no aviditā"ti.</p>

<p><span class="parno">19</span>
<a id="p_10M_321" class="ms"></a>
Idamavoca bhagavā. Attamano āyasmā rāhulo bhagavato bhāsitaṃ abhinandīti.</p>
<p class="endsection">Mahārāhulovādasuttaṃ niṭṭhitaṃ dutiyaṃ.</p>
</div>
</section>
<div id="nextprev"><a id="previous-sutta" href="./mn61.html"></a><a id="next-sutta" href="./mn63.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN62: Mahārāhulovādasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
