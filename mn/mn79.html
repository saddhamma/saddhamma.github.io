<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 79</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN79: Cūḷasakuludāyisutta - The Shorter Discourse to Sakuludāyin</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>
<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_10M_753" class="ms"></a>
<a class="msdiv" id="msdiv_269"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho
pana samayena sakuludāyī paribbājako moranivāpe paribbājakārāme paṭivasati
mahatiyā paribbājakaparisāya saddhiṃ. <a class="wp" id="wp2"></a>Atha kho bhagavā pubbaṇhasamayaṃ
nivāsetvā pattacīvaramādāya rājagahaṃ piṇḍāya pāvisi. Atha kho bhagavato
etadahosi: "atippago kho tāva rājagahe piṇḍāya carituṃ. Yannūnāhaṃ yena
moranivāpo paribbājakārāmo yena sakuludāyī paribbājako tenupasankameyyan"ti.
Atha kho bhagavā yena moranivāpo paribbājakārāmo tenupasankami.</p>

<p><span class="parno">2</span><a class="wp" id="wp3"></a>
<a class="pts1" id="pts2.30"></a>
<a id="p_10M_754" class="ms"></a>
Tena kho pana samayena sakuludāyī paribbājako mahatiyā paribbājakaparisāya
saddhiṃ nisinno hoti unnādiniyā uccāsaddamahāsaddāya anekavihitaṃ
tiracchānakathaṃ kathentiyā, seyyathidaṃ—rājakathaṃ corakathaṃ
mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ
vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ
gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ
visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ
samuddakkhāyikaṃ itibhavābhavakathaṃ iti vā.</p>

<p><span class="parno">3</span>
<a id="p_10M_755" class="ms"></a>
Addasā kho sakuludāyī paribbājako bhagavantaṃ dūratova āgacchantaṃ. Disvāna
sakaṃ parisaṃ saṇṭhāpesi: "appasaddā bhonto hontu, mā bhonto saddamakattha.
Ayaṃ samaṇo gotamo āgacchati; appasaddakāmo kho pana so āyasmā appasaddassa
vaṇṇavādī. Appeva nāma appasaddaṃ parisaṃ viditvā upasankamitabbaṃ maññeyyā"ti.
Atha kho te paribbājakā tuṇhī ahesuṃ.</p>

<p><span class="parno">4</span><a class="wp" id="wp4"></a>
<a class="pts1" id="pts2.31"></a>
<a id="p_10M_756" class="ms"></a>
<a class="msdiv" id="msdiv_270"></a>
Atha kho bhagavā yena sakuludāyī paribbājako tenupasankami. Atha kho sakuludāyī
paribbājako bhagavantaṃ etadavoca: "etu kho, bhante, bhagavā. Svāgataṃ, bhante,
bhagavato. Cirassaṃ kho, bhante, bhagavā imaṃ pariyāyamakāsi yadidaṃ
idhāgamanāya. Nisīdatu, bhante, bhagavā; idamāsanaṃ paññattan"ti. Nisīdi
bhagavā paññatte āsane. Sakuludāyīpi kho paribbājako aññataraṃ nīcaṃ āsanaṃ
gahetvā ekamantaṃ nisīdi. Ekamantaṃ nisinnaṃ kho sakuludāyiṃ paribbājakaṃ
bhagavā etadavoca: "kāya nuttha, udāyi, etarahi kathāya sannisinnā, kā ca pana
vo antarākathā vippakatā"ti? <a class="wp" id="wp5"></a>"Tiṭṭhatesā, bhante, kathā yāya mayaṃ etarahi
kathāya sannisinnā. Nesā, bhante, kathā bhagavato dullabhā bhavissati pacchāpi
savanāya. Yadāhaṃ, bhante, imaṃ parisaṃ anupasankanto homi athāyaṃ parisā
anekavihitaṃ tiracchānakathaṃ kathentī nisinnā hoti; yadā ca kho ahaṃ, bhante,
imaṃ parisaṃ upasankanto homi athāyaṃ parisā mamaññeva mukhaṃ ullokentī nisinnā
hoti: ‘yaṃ no samaṇo udāyī dhammaṃ bhāsissati <span class="var" title="taṃ no (bj, km, pts1) | tanno (s1-3)" id="note329">taṃ</span> sossāmā’ti; yadā pana,
bhante, bhagavā imaṃ parisaṃ upasankanto hoti athāhañceva ayañca parisā
bhagavato mukhaṃ <span class="var" title="ullokento (bj) | olokentī (s1-3, km, mr)" id="note330">ullokentā</span> nisinnā homa: ‘yaṃ no bhagavā dhammaṃ bhāsissati <span class="var" title="taṃ no (bj, km, pts1) | tanno (s1-3)" id="note331">taṃ</span>
sossāmā’"ti.</p>
<hr>

<p><span class="parno">5</span><a class="wp" id="wp6"></a>
<a id="p_10M_757" class="ms"></a>
<a class="msdiv" id="msdiv_271"></a>
"Tenahudāyi, taṃyevettha paṭibhātu yathā maṃ paṭibhāseyyā"ti. "Purimāni,
bhante, divasāni purimatarāni sabbaññū sabbadassāvī aparisesaṃ ñāṇadassanaṃ
paṭijānamāno ‘carato ca me tiṭṭhato ca suttassa ca jāgarassa ca satataṃ samitaṃ
ñāṇadassanaṃ paccupaṭṭhitan’ti. So <span class="var" title='paccupaṭṭhitan" ti may' id="note332">mayā</span> pubbantaṃ ārabbha pañhaṃ puṭṭho samāno
aññenaññaṃ paṭicari, bahiddhā kathaṃ apanāmesi, kopañca dosañca appaccayañca
pātvākāsi. Tassa mayhaṃ, bhante, bhagavantaṃyeva ārabbha sati udapādi: ‘aho
nūna bhagavā, aho nūna sugato. Yo imesaṃ dhammānaṃ sukusalo’"ti. "Ko pana so,
udāyi, sabbaññū sabbadassāvī aparisesaṃ ñāṇadassanaṃ paṭijānamāno ‘carato ca me
tiṭṭhato ca suttassa ca jāgarassa ca satataṃ samitaṃ ñāṇadassanaṃ
paccupaṭṭhitan’ti, yo tayā pubbantaṃ ārabbha pañhaṃ puṭṭho samāno aññenaññaṃ
paṭicari, bahiddhā kathaṃ apanāmesi kopañca dosañca appaccayañca pātvākāsī"ti?
"Nigaṇṭho, bhante, nāṭaputto"ti.</p>

<p><span class="parno">6</span><a class="wp" id="wp7"></a>
<a id="p_10M_758" class="ms"></a>
"Yo kho, udāyi, anekavihitaṃ pubbenivāsaṃ anussareyya, seyyathidaṃ—ekampi
jātiṃ dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ
anussareyya, so vā maṃ pubbantaṃ ārabbha pañhaṃ puccheyya, taṃ vāhaṃ pubbantaṃ
ārabbha pañhaṃ puccheyyaṃ; so vā me pubbantaṃ ārabbha pañhassa veyyākaraṇena
cittaṃ ārādheyya, tassa vāhaṃ pubbantaṃ ārabbha pañhassa veyyākaraṇena cittaṃ
ārādheyyaṃ.</p>

<p><span class="parno">7</span>
<a class="pts1" id="pts2.32"></a>
<a id="p_10M_759" class="ms"></a>
<span class="var" title="so (si, pts1)" id="note333">Yo</span> kho, udāyi, dibbena cakkhunā visuddhena atikkantamānusakena satte passeyya
cavamāne upapajjamāne hīne paṇīte suvaṇṇe dubbaṇṇe sugate duggate
yathākammūpage satte pajāneyya, so vā maṃ aparantaṃ ārabbha pañhaṃ puccheyya,
taṃ vāhaṃ aparantaṃ ārabbha pañhaṃ puccheyyaṃ; so vā me aparantaṃ ārabbha
pañhassa veyyākaraṇena cittaṃ ārādheyya, tassa vāhaṃ aparantaṃ ārabbha pañhassa
veyyākaraṇena cittaṃ ārādheyyaṃ.</p>

<p><span class="parno">8</span>
<a id="p_10M_760" class="ms"></a>
Api ca, udāyi, tiṭṭhatu pubbanto, tiṭṭhatu aparanto. Dhammaṃ te desessāmi – 
imasmiṃ sati idaṃ hoti, imassuppādā idaṃ uppajjati; imasmiṃ asati idaṃ na hoti,
imassa nirodhā idaṃ nirujjhatī"ti.</p>

<p><span class="parno">9</span><a class="wp" id="wp8"></a>
<a id="p_10M_761" class="ms"></a>
"Ahañhi, bhante, yāvatakampi me iminā attabhāvena paccanubhūtaṃ tampi nappahomi
sākāraṃ sauddesaṃ anussarituṃ, kuto panāhaṃ anekavihitaṃ pubbenivāsaṃ
anussarissāmi, seyyathidaṃ—ekampi jātiṃ dvepi jātiyo … pe … iti sākāraṃ
sauddesaṃ anekavihitaṃ pubbenivāsaṃ anussarissāmi, seyyathāpi bhagavā? Ahañhi,
bhante, etarahi paṃsupisācakampi na passāmi, kuto panāhaṃ dibbena cakkhunā
visuddhena atikkantamānusakena satte passissāmi cavamāne upapajjamāne hīne
paṇīte suvaṇṇe dubbaṇṇe sugate duggate yathākammūpage satte pajānissāmi,
seyyathāpi bhagavā? Yaṃ pana maṃ, bhante, bhagavā evamāha: ‘api ca, udāyi,
tiṭṭhatu pubbanto, tiṭṭhatu aparanto; dhammaṃ te desessāmi—imasmiṃ sati idaṃ
hoti, imassuppādā idaṃ uppajjati; imasmiṃ asati idaṃ na hoti, imassa nirodhā
idaṃ nirujjhatī’ti tañca pana me bhiyyoso mattāya na pakkhāyati. Appeva
nāmāhaṃ, bhante, sake ācariyake bhagavato cittaṃ ārādheyyaṃ pañhassa
veyyākaraṇenā"ti.</p>
<hr>

<p><span class="parno">10</span><a class="wp" id="wp9"></a>
<a id="p_10M_762" class="ms"></a>
<a class="msdiv" id="msdiv_272"></a>
"Kinti pana te, udāyi, sake ācariyake hotī"ti? "Amhākaṃ, bhante, sake ācariyake
evaṃ hoti: ‘ayaṃ paramo vaṇṇo, ayaṃ paramo vaṇṇo’"ti.</p>

<p><span class="parno">11</span>
<a id="p_10M_763" class="ms"></a>
"Yaṃ pana te etaṃ, udāyi, sake ācariyake evaṃ hoti: ‘ayaṃ paramo vaṇṇo, ayaṃ
paramo vaṇṇo’ti, katamo so paramo vaṇṇo"ti? "Yasmā, bhante, vaṇṇā añño vaṇṇo
uttaritaro vā paṇītataro vā natthi so paramo vaṇṇo"ti.</p>

<p><span class="parno">12</span>
<a class="pts1" id="pts2.33"></a>
<a id="p_10M_764" class="ms"></a>
"Katamo pana so paramo vaṇṇo yasmā vaṇṇā añño vaṇṇo uttaritaro vā paṇītataro vā
natthī"ti? "Yasmā, bhante, vaṇṇā añño vaṇṇo uttaritaro vā paṇītataro vā natthi
so paramo vaṇṇo"ti.</p>

<p><span class="parno">13</span><a class="wp" id="wp10"></a>
<a id="p_10M_765" class="ms"></a>
"Dīghāpi kho te esā, udāyi, phareyya: ‘yasmā, bhante, vaṇṇā añño vaṇṇo
uttaritaro vā paṇītataro vā natthi so paramo vaṇṇo’ti vadesi, tañca vaṇṇaṃ na
paññapesi. Seyyathāpi, udāyi, puriso evaṃ vadeyya: ‘ahaṃ yā imasmiṃ janapade
janapadakalyāṇī taṃ icchāmi, taṃ kāmemī’ti. Tamenaṃ evaṃ vadeyyuṃ: ‘ambho
purisa, yaṃ tvaṃ janapadakalyāṇiṃ icchasi kāmesi, jānāsi taṃ janapadakalyāṇiṃ – 
khattiyī vā brāhmaṇī vā vessī vā suddī vā’ti? Iti puṭṭho ‘no’ti vadeyya.
Tamenaṃ evaṃ vadeyyuṃ: ‘ambho purisa, yaṃ tvaṃ janapadakalyāṇiṃ icchasi kāmesi,
jānāsi taṃ janapadakalyāṇiṃ—evaṃnāmā evangottāti vāti … pe … dīghā vā rassā
vā majjhimā vā kāḷī vā sāmā vā manguracchavī vāti … amukasmiṃ gāme vā nigame vā
nagare vā’ti? Iti puṭṭho ‘no’ti vadeyya. Tamenaṃ evaṃ vadeyyuṃ: ‘ambho purisa,
yaṃ tvaṃ na jānāsi na passasi, taṃ tvaṃ icchasi kāmesī’ti? Iti puṭṭho ‘āmā’ti
vadeyya.</p>

<p><span class="parno">14</span>
<a id="p_10M_766" class="ms"></a>
Taṃ kiṃ maññasi, udāyi—nanu evaṃ sante, tassa purisassa appāṭihīrakataṃ
bhāsitaṃ sampajjatī"ti? "Addhā kho, bhante, evaṃ sante tassa purisassa
appāṭihīrakataṃ bhāsitaṃ sampajjatī"ti.</p>
<hr>

<p><span class="parno">15</span>
<a id="p_10M_767" class="ms"></a>
"Evameva kho tvaṃ, udāyi, ‘yasmā, bhante, vaṇṇā añño vaṇṇo uttaritaro vā
paṇītataro vā natthi so paramo vaṇṇo’ti vadesi, tañca vaṇṇaṃ na paññapesī"ti.</p>

<p><span class="parno">16</span><a class="wp" id="wp11"></a>
<a id="p_10M_768" class="ms"></a>
"Seyyathāpi, bhante, maṇi veḷuriyo subho jātimā aṭṭhaṃso suparikammakato
paṇḍukambale nikkhitto bhāsate ca tapate ca virocati ca, evaṃ vaṇṇo attā hoti
arogo paraṃ maraṇā"ti.</p>

<p><span class="parno">17</span><a class="wp" id="wp12"></a>
<a class="pts1" id="pts2.34"></a>
<a id="p_10M_769" class="ms"></a>
<a class="msdiv" id="msdiv_273"></a>
"Taṃ kiṃ maññasi, udāyi, yo vā maṇi veḷuriyo subho jātimā aṭṭhaṃso
suparikammakato paṇḍukambale nikkhitto bhāsate ca tapate ca virocati ca, yo vā
rattandhakāratimisāya kimi khajjopanako—imesaṃ ubhinnaṃ vaṇṇānaṃ katamo vaṇṇo
abhikkantataro ca paṇītataro cā"ti? "Yvāyaṃ, bhante, rattandhakāratimisāya kimi
khajjopanako—ayaṃ imesaṃ ubhinnaṃ vaṇṇānaṃ abhikkantataro ca paṇītataro
cā"ti.</p>

<p><span class="parno">18</span><a class="wp" id="wp13"></a>
<a id="p_10M_770" class="ms"></a>
"Taṃ kiṃ maññasi, udāyi, yo vā rattandhakāratimisāya kimi khajjopanako, yo vā
rattandhakāratimisāya telappadīpo—imesaṃ ubhinnaṃ vaṇṇānaṃ katamo vaṇṇo
abhikkantataro ca paṇītataro cā"ti? "Yvāyaṃ, bhante, rattandhakāratimisāya
telappadīpo—ayaṃ imesaṃ ubhinnaṃ vaṇṇānaṃ abhikkantataro ca paṇītataro
cā"ti.</p>

<p><span class="parno">19</span><a class="wp" id="wp14"></a>
<a id="p_10M_771" class="ms"></a>
"Taṃ kiṃ maññasi, udāyi, yo vā rattandhakāratimisāya telappadīpo, yo vā
rattandhakāratimisāya mahāaggikkhandho—imesaṃ ubhinnaṃ vaṇṇānaṃ katamo vaṇṇo
abhikkantataro ca paṇītataro cā"ti? "Yvāyaṃ, bhante, rattandhakāratimisāya
mahāaggikkhandho—ayaṃ imesaṃ ubhinnaṃ vaṇṇānaṃ abhikkantataro ca paṇītataro
cā"ti.</p>

<p><span class="parno">20</span><a class="wp" id="wp15"></a>
<a id="p_10M_772" class="ms"></a>
"Taṃ kiṃ maññasi, udāyi, yo vā rattandhakāratimisāya mahāaggikkhandho, yā vā
rattiyā paccūsasamayaṃ viddhe vigatavalāhake deve osadhitārakā—imesaṃ
ubhinnaṃ vaṇṇānaṃ katamo vaṇṇo abhikkantataro ca paṇītataro cā"ti? "Yvāyaṃ,
bhante, rattiyā paccūsasamayaṃ viddhe vigatavalāhake deve osadhitārakā—ayaṃ
imesaṃ ubhinnaṃ vaṇṇānaṃ abhikkantataro ca paṇītataro cā"ti.</p>

<p><span class="parno">21</span><a class="wp" id="wp16"></a>
<a id="p_10M_773" class="ms"></a>
"Taṃ kiṃ maññasi, udāyi, yā vā rattiyā paccūsasamayaṃ viddhe vigatavalāhake
deve osadhitārakā, yo vā tadahuposathe pannarase viddhe vigatavalāhake deve
<span class="var" title="abhide (si) | abhidosaṃ (mr) abhidoti abhisaddena samānatthanipātapadaṃ (^an6.62#1 [62. Purisindriyañāṇasutta] chakkanguttaraṭīkā mahāvagge aṭṭhamasuttavaṇṇanā)" id="note334">abhido</span> aḍḍharattasamayaṃ cando—imesaṃ ubhinnaṃ vaṇṇānaṃ katamo vaṇṇo
abhikkantataro ca paṇītataro cā"ti? "Yvāyaṃ, bhante, tadahuposathe pannarase
viddhe vigatavalāhake deve abhido aḍḍharattasamayaṃ cando—ayaṃ imesaṃ
ubhinnaṃ vaṇṇānaṃ abhikkantataro ca paṇītataro cā"ti.</p>

<p><span class="parno">22</span><a class="wp" id="wp17"></a>
<a class="pts1" id="pts2.35"></a>
<a id="p_10M_774" class="ms"></a>
"Taṃ kiṃ maññasi, udāyi, yo vā tadahuposathe pannarase viddhe vigatavalāhake
deve abhido aḍḍharattasamayaṃ cando, yo vā vassānaṃ pacchime māse saradasamaye
viddhe vigatavalāhake deve abhido majjhanhikasamayaṃ sūriyo—imesaṃ ubhinnaṃ
vaṇṇānaṃ katamo vaṇṇo abhikkantataro ca paṇītataro cā"ti? "Yvāyaṃ, bhante,
vassānaṃ pacchime māse saradasamaye viddhe vigatavalāhake deve abhido
majjhanhikasamayaṃ sūriyo—ayaṃ imesaṃ ubhinnaṃ vaṇṇānaṃ abhikkantataro ca
paṇītataro cā"ti.</p>

<p><span class="parno">23</span><a class="wp" id="wp18"></a>
<a id="p_10M_775" class="ms"></a>
"Ato kho te, udāyi, bahū hi bahutarā devā ye imesaṃ candimasūriyānaṃ ābhā
nānubhonti, tyāhaṃ pajānāmi. Atha ca panāhaṃ na vadāmi: ‘yasmā vaṇṇā añño vaṇṇo
uttaritaro vā paṇītataro vā natthī’ti. Atha ca pana tvaṃ, udāyi, ‘yvāyaṃ vaṇṇo
kiminā khajjopanakena <span class="var" title="hīnataro (bj, pts1)" id="note335">nihīnataro</span> ca patikiṭṭhataro ca so paramo vaṇṇo’ti
vadesi, tañca vaṇṇaṃ na paññapesī"ti. <a class="wp" id="wp19"></a>"<span class="var" title="acchira (mr) | acchida (?)" id="note336">Acchidaṃ</span> bhagavā kathaṃ, acchidaṃ sugato
kathan"ti.</p>

<p><span class="parno">24</span>
<a id="p_10M_776" class="ms"></a>
"Kiṃ pana tvaṃ, udāyi, evaṃ vadesi: ‘acchidaṃ bhagavā kathaṃ, acchidaṃ sugato
kathan’"ti? "Amhākaṃ, bhante, sake ācariyake evaṃ hoti: ‘ayaṃ paramo vaṇṇo,
ayaṃ paramo vaṇṇo’ti. Te mayaṃ, bhante, bhagavatā sake ācariyake
samanuyuñjīyamānā samanuggāhīyamānā samanubhāsīyamānā rittā tucchā
aparaddhā"ti.</p>

<p><span class="parno">25</span><a class="wp" id="wp20"></a>
<a id="p_10M_777" class="ms"></a>
<a class="msdiv" id="msdiv_274"></a>
"Kiṃ panudāyi, atthi ekantasukho loko, atthi ākāravatī paṭipadā ekantasukhassa
lokassa sacchikiriyāyā"ti? "Amhākaṃ, bhante, sake ācariyake evaṃ hoti: ‘atthi
ekantasukho loko, atthi ākāravatī paṭipadā ekantasukhassa lokassa
sacchikiriyāyā’"ti.</p>

<p><span class="parno">26</span><a class="wp" id="wp21"></a>
<a class="pts1" id="pts2.36"></a>
<a id="p_10M_778" class="ms"></a>
"Katamā pana sā, udāyi, ākāravatī paṭipadā ekantasukhassa lokassa
sacchikiriyāyā"ti? "Idha, bhante, ekacco pāṇātipātaṃ pahāya pāṇātipātā
paṭivirato hoti, adinnādānaṃ pahāya adinnādānā paṭivirato hoti,
kāmesumicchācāraṃ pahāya kāmesumicchācārā paṭivirato hoti, musāvādaṃ pahāya
musāvādā paṭivirato hoti, aññataraṃ vā pana tapoguṇaṃ samādāya vattati. Ayaṃ
kho sā, bhante, ākāravatī paṭipadā ekantasukhassa lokassa sacchikiriyāyā"ti.</p>
<hr>

<p><span class="parno">27</span><a class="wp" id="wp22"></a>
<a id="p_10M_779" class="ms"></a>
"Taṃ kiṃ maññasi, udāyi, yasmiṃ samaye pāṇātipātaṃ pahāya pāṇātipātā paṭivirato
hoti, ekantasukhī vā tasmiṃ samaye attā hoti sukhadukkhī vā"ti? "Sukhadukkhī,
bhante".</p>
<hr>

<p><span class="parno">28</span>
<a id="p_10M_780" class="ms"></a>
"Taṃ kiṃ maññasi, udāyi, yasmiṃ samaye adinnādānaṃ pahāya adinnādānā paṭivirato
hoti, ekantasukhī vā tasmiṃ samaye attā hoti sukhadukkhī vā"ti? "Sukhadukkhī,
bhante".</p>

<p><span class="parno">29</span>
<a id="p_10M_781" class="ms"></a>
"Taṃ kiṃ maññasi, udāyi, yasmiṃ samaye kāmesumicchācāraṃ pahāya
kāmesumicchācārā paṭivirato hoti, ekantasukhī vā tasmiṃ samaye attā hoti
sukhadukkhī vā"ti? "Sukhadukkhī, bhante".</p>

<p><span class="parno">30</span>
<a id="p_10M_782" class="ms"></a>
"Taṃ kiṃ maññasi, udāyi, yasmiṃ samaye musāvādaṃ pahāya musāvādā paṭivirato
hoti, ekantasukhī vā tasmiṃ samaye attā hoti sukhadukkhī vā"ti? "Sukhadukkhī,
bhante".</p>
<hr>

<p><span class="parno">31</span>
<a id="p_10M_783" class="ms"></a>
"Taṃ kiṃ maññasi, udāyi, yasmiṃ samaye aññataraṃ tapoguṇaṃ samādāya vattati,
ekantasukhī vā tasmiṃ samaye attā hoti sukhadukkhī vā"ti? "Sukhadukkhī,
bhante".</p>

<p><span class="parno">32</span>
<a id="p_10M_784" class="ms"></a>
"Taṃ kiṃ maññasi, udāyi, api nu kho vokiṇṇasukhadukkhaṃ paṭipadaṃ āgamma
ekantasukhassa lokassa <span class="var" title="sacchikiriyāyāti (mr)" id="note337">sacchikiriyā hotī"ti</span>? <a class="wp" id="wp23"></a>"Acchidaṃ bhagavā kathaṃ, acchidaṃ
sugato kathan"ti.</p>

<p><span class="parno">33</span>
<a id="p_10M_785" class="ms"></a>
"Kiṃ pana tvaṃ, udāyi, vadesi: ‘acchidaṃ bhagavā kathaṃ, acchidaṃ sugato
kathan’"ti? "Amhākaṃ, bhante, sake ācariyake evaṃ hoti: ‘atthi ekantasukho
loko, atthi ākāravatī paṭipadā ekantasukhassa lokassa sacchikiriyāyā’ti. Te
mayaṃ, bhante, bhagavatā sake ācariyake samanuyuñjiyamānā samanuggāhiyamānā
samanubhāsiyamānā rittā tucchā <span class="var" title="aparaddhāpi (s1-3, km, pts1)" id="note338">aparaddhā"ti</span>.</p>

<p><span class="parno">34</span>
<a class="pts1" id="pts2.37"></a>
<a id="p_10M_786" class="ms"></a>
<a class="msdiv" id="msdiv_275"></a>
"Kiṃ pana, bhante, atthi ekantasukho loko, atthi ākāravatī paṭipadā
ekantasukhassa lokassa sacchikiriyāyā"ti? <a class="wp" id="wp24"></a>"Atthi kho, udāyi, ekantasukho loko,
atthi ākāravatī paṭipadā ekantasukhassa lokassa sacchikiriyāyā"ti.</p>

<p><span class="parno">35</span>
<a id="p_10M_787" class="ms"></a>
"Katamā pana sā, bhante, ākāravatī paṭipadā ekantasukhassa lokassa
sacchikiriyāyā"ti? <a class="wp" id="wp25"></a>"Idhudāyi, bhikkhu vivicceva kāmehi … pe … paṭhamaṃ jhānaṃ
upasampajja viharati; vitakkavicārānaṃ vūpasamā … pe … dutiyaṃ jhānaṃ
upasampajja viharati; pītiyā ca virāgā … pe … tatiyaṃ jhānaṃ upasampajja
viharati—ayaṃ kho sā, udāyi, ākāravatī paṭipadā ekantasukhassa lokassa
sacchikiriyāyā"ti.</p>

<p><span class="parno">36</span>
<a id="p_10M_788" class="ms"></a>
"<span class="var" title="kinnu (s1-3) | kiṃ nu (km, mr)" id="note339">Na</span> kho sā, bhante, ākāravatī paṭipadā ekantasukhassa lokassa sacchikiriyāya,
sacchikato hissa, bhante, ettāvatā ekantasukho loko hotī"ti. "Na khvāssa,
udāyi, ettāvatā ekantasukho loko sacchikato hoti; ākāravatī tveva sā paṭipadā
ekantasukhassa lokassa sacchikiriyāyā"ti.</p>
<hr>

<p><span class="parno">37</span><a class="wp" id="wp26"></a>
<a id="p_10M_789" class="ms"></a>
Evaṃ vutte, sakuludāyissa paribbājakassa parisā unnādinī uccāsaddamahāsaddā
ahosi: "ettha mayaṃ anassāma sācariyakā, ettha mayaṃ <span class="var" title="panassāma (bj)" id="note340">anassāma</span> sācariyakā. Na
mayaṃ ito bhiyyo uttaritaraṃ pajānāmā"ti.</p>

<p><span class="parno">38</span>
<a id="p_10M_790" class="ms"></a>
Atha kho sakuludāyī paribbājako te paribbājake appasadde katvā bhagavantaṃ
etadavoca: <a class="wp" id="wp27"></a>"kittāvatā panāssa, bhante, ekantasukho loko sacchikato hotī"ti?
"Idhudāyi, bhikkhu sukhassa ca pahānā … pe … catutthaṃ jhānaṃ … upasampajja
viharati. Yā tā devatā ekantasukhaṃ lokaṃ upapannā tāhi devatāhi saddhiṃ
santiṭṭhati sallapati sākacchaṃ samāpajjati. Ettāvatā khvāssa, udāyi,
ekantasukho loko sacchikato hotī"ti.</p>

<p><span class="parno">39</span><a class="wp" id="wp28"></a>
<a id="p_10M_791" class="ms"></a>
<a class="msdiv" id="msdiv_276"></a>
"Etassa nūna, bhante, ekantasukhassa lokassa sacchikiriyāhetu bhikkhū bhagavati
brahmacariyaṃ carantī"ti? "Na kho, udāyi, ekantasukhassa lokassa
sacchikiriyāhetu bhikkhū mayi brahmacariyaṃ caranti. Atthi kho, udāyi, aññeva
dhammā uttaritarā ca paṇītatarā ca, yesaṃ sacchikiriyāhetu bhikkhū mayi
brahmacariyaṃ carantī"ti.</p>
<hr>

<p><span class="parno">40</span>
<a class="pts1" id="pts2.38"></a>
<a id="p_10M_792" class="ms"></a>
"Katame pana te, bhante, dhammā uttaritarā ca paṇītatarā ca yesaṃ
sacchikiriyāhetu bhikkhū bhagavati brahmacariyaṃ carantī"ti? <a class="wp" id="wp29-36"></a>"Idhudāyi,
tathāgato loke uppajjati arahaṃ sammāsambuddho vijjācaraṇasampanno sugato
lokavidū anuttaro purisadammasārathi satthā devamanussānaṃ buddho bhagavā … pe
 …  <a class="wp" id="wp37"></a>so ime pañca nīvaraṇe pahāya cetaso upakkilese paññāya dubbalīkaraṇe
vivicceva kāmehi … pe … paṭhamaṃ jhānaṃ upasampajja viharati. Ayampi kho,
udāyi, dhammo uttaritaro ca paṇītataro ca yassa sacchikiriyāhetu bhikkhū mayi
brahmacariyaṃ caranti.</p>

<p><span class="parno">41</span><a class="wp" id="wp38-40"></a>
<a id="p_10M_793" class="ms"></a>
Puna caparaṃ, udāyi, bhikkhu vitakkavicārānaṃ vūpasamā … dutiyaṃ jhānaṃ  …
tatiyaṃ jhānaṃ … catutthaṃ jhānaṃ upasampajja viharati. Ayampi kho, udāyi,
dhammo uttaritaro ca paṇītataro ca yassa sacchikiriyāhetu bhikkhū mayi
brahmacariyaṃ caranti.</p>

<p><span class="parno">42</span><a class="wp" id="wp41"></a>
<a id="p_10M_794" class="ms"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte pubbenivāsānussatiñāṇāya cittaṃ abhininnāmeti. So
anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo  …
pe … iti sākāraṃ sauddesaṃ anekavihitaṃ pubbenivāsaṃ anussarati. Ayampi kho,
udāyi, dhammo uttaritaro ca paṇītataro ca yassa sacchikiriyāhetu bhikkhū mayi
brahmacariyaṃ caranti.</p>

<p><span class="parno">43</span><a class="wp" id="wp42"></a>
<a id="p_10M_795" class="ms"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte sattānaṃ cutūpapātañāṇāya cittaṃ abhininnāmeti. So
dibbena cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe sugate duggate … pe … yathākammūpage
satte pajānāti. Ayampi kho, udāyi, dhammo uttaritaro ca paṇītataro ca yassa
sacchikiriyāhetu bhikkhū mayi brahmacariyaṃ caranti.</p>

<p><span class="parno">44</span><a class="wp" id="wp43"></a>
<a class="pts1" id="pts2.39"></a>
<a id="p_10M_796" class="ms"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte āsavānaṃ khayañāṇāya cittaṃ abhininnāmeti. So
‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti … pe … ‘ayaṃ
dukkhanirodho’ti … ‘ayaṃ dukkhanirodhagāminī paṭipadā’ti yathābhūtaṃ pajānāti,
‘ime āsavā’ti yathābhūtaṃ pajānāti, ‘ayaṃ āsavasamudayo’ti … ‘ayaṃ
āsavanirodho’ti … ‘ayaṃ āsavanirodhagāminī paṭipadā’ti yathābhūtaṃ pajānāti.
<a class="wp" id="wp44"></a>Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ
vimuccati, avijjāsavāpi cittaṃ vimuccati. Vimuttasmiṃ vimuttamiti ñāṇaṃ hoti.
‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti
pajānāti. Ayampi kho, udāyi, dhammo uttaritaro ca paṇītataro ca yassa
sacchikiriyāhetu bhikkhū mayi brahmacariyaṃ caranti. Ime kho, udāyi, dhammā
uttaritarā ca paṇītatarā ca yesaṃ sacchikiriyāhetu bhikkhū mayi brahmacariyaṃ
carantī"ti.</p>

<p><span class="parno">45</span><a class="wp" id="wp45"></a>
<a id="p_10M_797" class="ms"></a>
<a class="msdiv" id="msdiv_277"></a>
Evaṃ vutte, sakuludāyī paribbājako bhagavantaṃ etadavoca: "abhikkantaṃ, bhante,
abhikkantaṃ, bhante. Seyyathāpi, bhante, nikkujjitaṃ vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya, andhakāre vā
telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhagavatā
anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi
dhammañca bhikkhusanghañca. Labheyyāhaṃ, bhante, bhagavato santike pabbajjaṃ,
labheyyaṃ upasampadan"ti.</p>

<p><span class="parno">46</span><a class="wp" id="wp46"></a>
<a id="p_10M_798" class="ms"></a>
Evaṃ vutte, sakuludāyissa paribbājakassa parisā sakuludāyiṃ paribbājakaṃ
etadavocuṃ: "mā bhavaṃ, udāyi, samaṇe gotame brahmacariyaṃ cari; mā bhavaṃ,
udāyi, ācariyo hutvā antevāsīvāsaṃ vasi. Seyyathāpi nāma <span class="var" title="maṇiko (pts1, mr)" id="note341">udakamaṇiko</span> hutvā
<span class="var" title="uddekaniko (s1-3, km, pts1)" id="note342">udañcaniko</span> assa, <span class="var" title="evaṃ sampadametaṃ (pts1)" id="note343">evaṃ sampadamidaṃ</span> bhoto udāyissa bhavissati. Mā bhavaṃ, udāyi,
samaṇe gotame brahmacariyaṃ cari; mā bhavaṃ, udāyi, ācariyo hutvā antevāsīvāsaṃ
vasī"ti. Iti hidaṃ sakuludāyissa paribbājakassa parisā sakuludāyiṃ paribbājakaṃ
antarāyamakāsi bhagavati brahmacariyeti.</p>
<p class="endsection">Cūḷasakuludāyisuttaṃ niṭṭhitaṃ navamaṃ.</p>
</div>
</section>
<div id="nextprev"><a id="previous-sutta" href="./mn78.html"></a><a id="next-sutta" href="./mn80.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN79: Cūḷasakuludāyisutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
