<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Majjhima Nikaya 26</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN26: Ariyapariyesanā Sutta - The Noble Search</h2>

<div id="metaarea">
<ul class="translator">
<li><span>Translated from the Pali by Ebo Croffie (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_9M_933" class="ms"></a>
<a class="msdiv" id="msdiv_272"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.<a class="wp" id="wp2"></a>
Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya
pāvisi. Atha kho sambahulā bhikkhū yenāyasmā ānando tenupasankamiṃsu;
upasankamitvā āyasmantaṃ ānandaṃ etadavocuṃ: "cirassutā no, āvuso ānanda,
bhagavato sammukhā dhammī kathā. Sādhu mayaṃ, āvuso ānanda, labheyyāma
bhagavato sammukhā dhammiṃ kathaṃ savanāyā"ti. "Tena hāyasmanto yena rammakassa
brāhmaṇassa assamo tenupasankamatha; appeva nāma labheyyātha bhagavato sammukhā
dhammiṃ kathaṃ savanāyā"ti. "Evamāvuso"ti kho te bhikkhū āyasmato ānandassa
paccassosuṃ.</p>

<p><span class="parno">2</span><a class="wp" id="wp3"></a>
<a class="pts1" id="pts1.161"></a>
<a id="p_9M_934" class="ms"></a>
Atha kho bhagavā sāvatthiyaṃ piṇḍāya caritvā pacchābhattaṃ piṇḍapātapaṭikkanto
āyasmantaṃ ānandaṃ āmantesi: "āyāmānanda, yena pubbārāmo migāramātupāsādo
tenupasankamissāma divāvihārāyā"ti. "Evaṃ, bhante"ti kho āyasmā ānando
bhagavato paccassosi. Atha kho bhagavā āyasmatā ānandena saddhiṃ yena pubbārāmo
migāramātupāsādo tenupasankami divāvihārāya. Atha kho bhagavā sāyanhasamayaṃ
paṭisallānā vuṭṭhito āyasmantaṃ ānandaṃ āmantesi: "āyāmānanda, yena
pubbakoṭṭhako tenupasankamissāma gattāni parisiñcitun"ti. "Evaṃ, bhante"ti kho
āyasmā ānando bhagavato paccassosi.</p>

<p><span class="parno">3</span>
<a id="p_9M_935" class="ms"></a>
<a class="msdiv" id="msdiv_273"></a>
Atha kho bhagavā āyasmatā ānandena saddhiṃ yena pubbakoṭṭhako tenupasankami
gattāni parisiñcituṃ. Pubbakoṭṭhake gattāni parisiñcitvā paccuttaritvā
ekacīvaro aṭṭhāsi gattāni pubbāpayamāno. Atha kho āyasmā ānando bhagavantaṃ
etadavoca: "ayaṃ, bhante, rammakassa brāhmaṇassa assamo avidūre. Ramaṇīyo,
bhante, rammakassa brāhmaṇassa assamo; pāsādiko, bhante, rammakassa brāhmaṇassa
assamo. Sādhu, bhante, bhagavā yena rammakassa brāhmaṇassa assamo
tenupasankamatu anukampaṃ upādāyā"ti. Adhivāsesi bhagavā tuṇhībhāvena.</p>

<p><span class="parno">4</span><a class="wp" id="wp4"></a>
<a id="p_9M_936" class="ms"></a>
Atha kho bhagavā yena rammakassa brāhmaṇassa assamo tenupasankami. Tena kho
pana samayena sambahulā bhikkhū rammakassa brāhmaṇassa assame dhammiyā kathāya
sannisinnā honti. Atha kho bhagavā bahidvārakoṭṭhake aṭṭhāsi kathāpariyosānaṃ
āgamayamāno. Atha kho bhagavā kathāpariyosānaṃ viditvā ukkāsitvā aggaḷaṃ
ākoṭesi. Vivariṃsu kho te bhikkhū bhagavato dvāraṃ. Atha kho bhagavā rammakassa
brāhmaṇassa assamaṃ pavisitvā paññatte āsane nisīdi. Nisajja kho bhagavā
bhikkhū āmantesi: "kāya nuttha, bhikkhave, etarahi kathāya sannisinnā? Kā ca
pana vo antarākathā vippakatā"ti? "Bhagavantameva kho no, bhante, ārabbha
dhammī kathā vippakatā, atha bhagavā anuppatto"ti.</p>

<p><span class="parno">5</span>
<a id="p_9M_937" class="ms"></a>
"Sādhu, bhikkhave. Etaṃ kho, bhikkhave, tumhākaṃ patirūpaṃ kulaputtānaṃ saddhā
agārasmā anagāriyaṃ pabbajitānaṃ yaṃ tumhe dhammiyā kathāya sannisīdeyyātha.
Sannipatitānaṃ vo, bhikkhave, dvayaṃ karaṇīyaṃ—dhammī vā kathā, ariyo vā
tuṇhībhāvo.</p>
<hr>

<p><span class="parno">6</span><a class="wp" id="wp5"></a>
<a id="p_9M_938" class="ms"></a>
<a class="msdiv" id="msdiv_274"></a>
Dvemā, bhikkhave, pariyesanā—ariyā ca pariyesanā, anariyā ca pariyesanā.</p>

<p><span class="parno">7</span>
<a class="pts1" id="pts1.162"></a>
<a id="p_9M_939" class="ms"></a>
Katamā ca, bhikkhave, anariyā pariyesanā? Idha, bhikkhave, ekacco attanā
jātidhammo samāno jātidhammaṃyeva pariyesati, attanā jarādhammo samāno
jarādhammaṃyeva pariyesati, attanā byādhidhammo samāno byādhidhammaṃyeva
pariyesati, attanā maraṇadhammo samāno maraṇadhammaṃyeva pariyesati, attanā
sokadhammo samāno sokadhammaṃyeva pariyesati, attanā sankilesadhammo samāno
sankilesadhammaṃyeva pariyesati.</p>

<p><span class="parno">8</span><a class="wp" id="wp6"></a>
<a id="p_9M_940" class="ms"></a>
Kiñca, bhikkhave, jātidhammaṃ vadetha? Puttabhariyaṃ, bhikkhave, jātidhammaṃ,
dāsidāsaṃ jātidhammaṃ, ajeḷakaṃ jātidhammaṃ, kukkuṭasūkaraṃ jātidhammaṃ,
hatthigavāssavaḷavaṃ jātidhammaṃ, jātarūparajataṃ jātidhammaṃ. Jātidhammā hete,
bhikkhave, upadhayo. Etthāyaṃ <span class="var" title="gadhito (s1-3, mr)" id="note275">gathito</span> mucchito ajjhāpanno attanā jātidhammo
samāno jātidhammaṃyeva pariyesati.</p>

<p><span class="parno">9</span><a class="wp" id="wp7"></a>
<a id="p_9M_941" class="ms"></a>
Kiñca, bhikkhave, jarādhammaṃ vadetha? Puttabhariyaṃ, bhikkhave, jarādhammaṃ,
dāsidāsaṃ jarādhammaṃ, ajeḷakaṃ jarādhammaṃ, kukkuṭasūkaraṃ jarādhammaṃ,
hatthigavāssavaḷavaṃ jarādhammaṃ, jātarūparajataṃ jarādhammaṃ. Jarādhammā hete,
bhikkhave, upadhayo. Etthāyaṃ gathito mucchito ajjhāpanno attanā jarādhammo
samāno jarādhammaṃyeva pariyesati.</p>

<p><span class="parno">10</span><a class="wp" id="wp8"></a>
<a id="p_9M_942" class="ms"></a>
Kiñca, bhikkhave, byādhidhammaṃ vadetha? Puttabhariyaṃ, bhikkhave,
byādhidhammaṃ, dāsidāsaṃ byādhidhammaṃ, ajeḷakaṃ byādhidhammaṃ, kukkuṭasūkaraṃ
byādhidhammaṃ, hatthigavāssavaḷavaṃ byādhidhammaṃ. Byādhidhammā hete,
bhikkhave, upadhayo. Etthāyaṃ gathito mucchito ajjhāpanno attanā byādhidhammo
samāno byādhidhammaṃyeva pariyesati.</p>

<p><span class="parno">11</span><a class="wp" id="wp9"></a>
<a id="p_9M_943" class="ms"></a>
Kiñca, bhikkhave, maraṇadhammaṃ vadetha? Puttabhariyaṃ, bhikkhave,
maraṇadhammaṃ, dāsidāsaṃ maraṇadhammaṃ, ajeḷakaṃ maraṇadhammaṃ, kukkuṭasūkaraṃ
maraṇadhammaṃ, hatthigavāssavaḷavaṃ maraṇadhammaṃ. Maraṇadhammā hete,
bhikkhave, upadhayo. Etthāyaṃ gathito mucchito ajjhāpanno attanā maraṇadhammo
samāno maraṇadhammaṃyeva pariyesati.</p>

<p><span class="parno">12</span><a class="wp" id="wp10"></a>
<a id="p_9M_944" class="ms"></a>
Kiñca, bhikkhave, sokadhammaṃ vadetha? Puttabhariyaṃ, bhikkhave, sokadhammaṃ,
dāsidāsaṃ sokadhammaṃ, ajeḷakaṃ sokadhammaṃ, kukkuṭasūkaraṃ sokadhammaṃ,
hatthigavāssavaḷavaṃ sokadhammaṃ. Sokadhammā hete, bhikkhave, upadhayo.
Etthāyaṃ gathito mucchito ajjhāpanno attanā sokadhammo samāno sokadhammaṃyeva
pariyesati.</p>

<p><span class="parno">13</span><a class="wp" id="wp11"></a>
<a id="p_9M_945" class="ms"></a>
Kiñca, bhikkhave, sankilesadhammaṃ vadetha? Puttabhariyaṃ, bhikkhave,
sankilesadhammaṃ, dāsidāsaṃ sankilesadhammaṃ, ajeḷakaṃ sankilesadhammaṃ,
kukkuṭasūkaraṃ sankilesadhammaṃ, hatthigavāssavaḷavaṃ sankilesadhammaṃ,
jātarūparajataṃ sankilesadhammaṃ. Sankilesadhammā hete, bhikkhave, upadhayo.
Etthāyaṃ gathito mucchito ajjhāpanno attanā sankilesadhammo samāno
sankilesadhammaṃyeva pariyesati. Ayaṃ, bhikkhave, anariyā pariyesanā.</p>

<p><span class="parno">14</span><a class="wp" id="wp12"></a>
<a class="pts1" id="pts1.163"></a>
<a id="p_9M_946" class="ms"></a>
<a class="msdiv" id="msdiv_275"></a>
Katamā ca, bhikkhave, ariyā pariyesanā? Idha, bhikkhave, ekacco attanā
jātidhammo samāno jātidhamme ādīnavaṃ viditvā ajātaṃ anuttaraṃ yogakkhemaṃ
nibbānaṃ pariyesati, attanā jarādhammo samāno jarādhamme ādīnavaṃ viditvā
ajaraṃ anuttaraṃ yogakkhemaṃ nibbānaṃ pariyesati, attanā byādhidhammo samāno
byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ
pariyesati, attanā maraṇadhammo samāno maraṇadhamme ādīnavaṃ viditvā amataṃ
anuttaraṃ yogakkhemaṃ nibbānaṃ pariyesati, attanā sokadhammo samāno sokadhamme
ādīnavaṃ viditvā asokaṃ anuttaraṃ yogakkhemaṃ nibbānaṃ pariyesati, attanā
sankilesadhammo samāno sankilesadhamme ādīnavaṃ viditvā asankiliṭṭhaṃ anuttaraṃ
yogakkhemaṃ nibbānaṃ pariyesati. Ayaṃ, bhikkhave, ariyā pariyesanā.</p>
<hr>

<p><span class="parno">15</span><a class="wp" id="wp13"></a>
<a id="p_9M_947" class="ms"></a>
<a class="msdiv" id="msdiv_276"></a>
Ahampi sudaṃ, bhikkhave, pubbeva sambodhā anabhisambuddho bodhisattova samāno
attanā jātidhammo samāno jātidhammaṃyeva pariyesāmi, attanā jarādhammo samāno
jarādhammaṃyeva pariyesāmi, attanā byādhidhammo samāno byādhidhammaṃyeva
pariyesāmi, attanā maraṇadhammo samāno maraṇadhammaṃyeva pariyesāmi, attanā
sokadhammo samāno sokadhammaṃyeva pariyesāmi, attanā sankilesadhammo samāno
sankilesadhammaṃyeva pariyesāmi. Tassa mayhaṃ, bhikkhave, etadahosi: ‘kiṃ nu
kho ahaṃ attanā jātidhammo samāno jātidhammaṃyeva pariyesāmi, attanā jarādhammo
samāno … pe … byādhidhammo samāno … maraṇadhammo samāno … sokadhammo samāno  …
attanā sankilesadhammo samāno sankilesadhammaṃyeva pariyesāmi? Yannūnāhaṃ
attanā jātidhammo samāno jātidhamme ādīnavaṃ viditvā ajātaṃ anuttaraṃ
yogakkhemaṃ nibbānaṃ pariyeseyyaṃ, attanā jarādhammo samāno jarādhamme ādīnavaṃ
viditvā ajaraṃ anuttaraṃ yogakkhemaṃ nibbānaṃ pariyeseyyaṃ, attanā byādhidhammo
samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ
pariyeseyyaṃ, attanā maraṇadhammo samāno maraṇadhamme ādīnavaṃ viditvā amataṃ
anuttaraṃ yogakkhemaṃ nibbānaṃ pariyeseyyaṃ, attanā sokadhammo samāno
sokadhamme ādīnavaṃ viditvā asokaṃ anuttaraṃ yogakkhemaṃ nibbānaṃ pariyeseyyaṃ,
attanā sankilesadhammo samāno sankilesadhamme ādīnavaṃ viditvā asankiliṭṭhaṃ
anuttaraṃ yogakkhemaṃ nibbānaṃ pariyeseyyan’ti.</p>
<hr>

<p><span class="parno">16</span><a class="wp" id="wp14"></a>
<a class="pts1" id="pts1.164"></a>
<a id="p_9M_948" class="ms"></a>
<a class="msdiv" id="msdiv_277"></a>
So kho ahaṃ, bhikkhave, aparena samayena daharova samāno susukāḷakeso, bhadrena
yobbanena samannāgato paṭhamena vayasā akāmakānaṃ mātāpitūnaṃ assumukhānaṃ
rudantānaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajiṃ. <a class="wp" id="wp15"></a>So evaṃ pabbajito samāno <span class="var" title="kiṃkusalaṃgavesī (mr)" id="note277">kiṃkusalagavesī</span> anuttaraṃ santivarapadaṃ
pariyesamāno yena āḷāro kālāmo tenupasankamiṃ. Upasankamitvā āḷāraṃ kālāmaṃ
etadavocaṃ: ‘icchāmahaṃ, āvuso kālāma, imasmiṃ dhammavinaye brahmacariyaṃ
caritun’ti. Evaṃ vutte, bhikkhave, āḷāro kālāmo maṃ etadavoca: ‘viharatāyasmā;
tādiso ayaṃ dhammo yattha viññū puriso nacirasseva sakaṃ ācariyakaṃ sayaṃ
abhiññā sacchikatvā upasampajja vihareyyā’ti. So kho ahaṃ, bhikkhave,
nacirasseva khippameva taṃ dhammaṃ pariyāpuṇiṃ. So kho ahaṃ, bhikkhave,
tāvatakeneva oṭṭhapahatamattena lapitalāpanamattena ñāṇavādañca vadāmi
theravādañca, ‘jānāmi passāmī’ti ca paṭijānāmi ahañceva aññe ca. Tassa mayhaṃ,
bhikkhave, etadahosi: ‘na kho āḷāro kālāmo imaṃ dhammaṃ kevalaṃ saddhāmattakena
sayaṃ abhiññā sacchikatvā upasampajja viharāmīti pavedeti; addhā āḷāro kālāmo
imaṃ dhammaṃ jānaṃ passaṃ viharatī’ti.</p>

<p><span class="parno">17</span>
<a id="p_9M_949" class="ms"></a>
Atha khvāhaṃ, bhikkhave, yena āḷāro kālāmo tenupasankamiṃ; upasankamitvā āḷāraṃ
kālāmaṃ etadavocaṃ: ‘kittāvatā no, āvuso kālāma, imaṃ dhammaṃ sayaṃ abhiññā
sacchikatvā <span class="var" title="upasampajja pavedesīti (bj, s1-3, pts1)" id="note278">upasampajja viharāmīti pavedesī’ti</span>? Evaṃ vutte, bhikkhave, āḷāro
kālāmo ākiñcaññāyatanaṃ pavedesi. Tassa mayhaṃ, bhikkhave, etadahosi: ‘na kho
āḷārasseva kālāmassa atthi saddhā, mayhampatthi saddhā; na kho āḷārasseva
kālāmassa atthi vīriyaṃ, mayhampatthi vīriyaṃ; na kho āḷārasseva kālāmassa
atthi sati, mayhampatthi sati; na kho āḷārasseva kālāmassa atthi samādhi,
mayhampatthi samādhi; na kho āḷārasseva kālāmassa atthi paññā, mayhampatthi
paññā. Yannūnāhaṃ yaṃ dhammaṃ āḷāro kālāmo sayaṃ abhiññā sacchikatvā
upasampajja viharāmīti pavedeti, tassa dhammassa sacchikiriyāya padaheyyan’ti.
So kho ahaṃ, bhikkhave, nacirasseva khippameva taṃ dhammaṃ sayaṃ abhiññā
sacchikatvā upasampajja vihāsiṃ.</p>
<hr>

<p><span class="parno">18</span>
<a id="p_9M_950" class="ms"></a>
Atha khvāhaṃ, bhikkhave, yena āḷāro kālāmo tenupasankamiṃ; upasankamitvā āḷāraṃ
kālāmaṃ etadavocaṃ: </p>

<p><span class="parno">19</span>
<a id="p_9M_951" class="ms"></a>
‘Ettāvatā no, āvuso kālāma, imaṃ dhammaṃ sayaṃ abhiññā sacchikatvā upasampajja
pavedesī’ti?</p>
<hr>

<p><span class="parno">20</span>
<a id="p_9M_952" class="ms"></a>
‘Ettāvatā kho ahaṃ, āvuso, imaṃ dhammaṃ sayaṃ abhiññā sacchikatvā upasampajja
pavedemī’ti.</p>

<p><span class="parno">21</span>
<a id="p_9M_953" class="ms"></a>
‘Ahampi kho, āvuso, ettāvatā imaṃ dhammaṃ sayaṃ abhiññā sacchikatvā upasampajja
viharāmī’ti.</p>
<hr>

<p><span class="parno">22</span>
<a class="pts1" id="pts1.165"></a>
<a id="p_9M_954" class="ms"></a>
‘Lābhā no, āvuso, suladdhaṃ no, āvuso, ye mayaṃ āyasmantaṃ tādisaṃ
sabrahmacāriṃ passāma. Iti yāhaṃ dhammaṃ sayaṃ abhiññā sacchikatvā upasampajja
pavedemi taṃ tvaṃ dhammaṃ sayaṃ abhiññā sacchikatvā upasampajja viharasi. Yaṃ
tvaṃ dhammaṃ sayaṃ abhiññā sacchikatvā upasampajja viharasi tamahaṃ dhammaṃ
sayaṃ abhiññā sacchikatvā upasampajja pavedemi. Iti yāhaṃ dhammaṃ jānāmi taṃ
tvaṃ dhammaṃ jānāsi, yaṃ tvaṃ dhammaṃ jānāsi tamahaṃ dhammaṃ jānāmi. Iti yādiso
ahaṃ tādiso tuvaṃ, yādiso tuvaṃ tādiso ahaṃ. Ehi dāni, āvuso, ubhova santā imaṃ
gaṇaṃ pariharāmā’ti.</p>
<hr>

<p><span class="parno">23</span>
<a id="p_9M_955" class="ms"></a>
Iti kho, bhikkhave, āḷāro kālāmo ācariyo me <span class="var" title="samāno antevāsiṃ (bj, s1-3, pts1)" id="note280">samāno attano antevāsiṃ</span> maṃ samānaṃ
<span class="var" title="attano (bj, pts1)" id="note281">attanā</span> samasamaṃ ṭhapesi, uḷārāya ca maṃ pūjāya pūjesi. Tassa mayhaṃ,
bhikkhave, etadahosi: ‘nāyaṃ dhammo nibbidāya na virāgāya na nirodhāya na
upasamāya na abhiññāya na sambodhāya na nibbānāya saṃvattati, yāvadeva
ākiñcaññāyatanūpapattiyā’ti. So kho ahaṃ, bhikkhave, taṃ dhammaṃ analankaritvā
tasmā dhammā nibbijja apakkamiṃ.</p>

<p><span class="parno">24</span><a class="wp" id="wp16"></a>
<a id="p_9M_956" class="ms"></a>
<a class="msdiv" id="msdiv_278"></a>
So kho ahaṃ, bhikkhave, kiṃ kusalagavesī anuttaraṃ santivarapadaṃ pariyesamāno
yena <span class="var" title="uddako (bj, s1-3, pts1)" id="note282">udako</span> rāmaputto tenupasankamiṃ; upasankamitvā udakaṃ rāmaputtaṃ
etadavocaṃ: ‘icchāmahaṃ, <span class="var" title="āvuso rāma (s1-3, mr)" id="note284">āvuso</span>, imasmiṃ dhammavinaye brahmacariyaṃ caritun’ti.
Evaṃ vutte, bhikkhave, udako rāmaputto maṃ etadavoca: ‘viharatāyasmā; tādiso
ayaṃ dhammo yattha viññū puriso nacirasseva sakaṃ ācariyakaṃ sayaṃ abhiññā
sacchikatvā upasampajja vihareyyā’ti. So kho ahaṃ, bhikkhave, nacirasseva
khippameva taṃ dhammaṃ pariyāpuṇiṃ. So kho ahaṃ, bhikkhave, tāvatakeneva
oṭṭhapahatamattena lapitalāpanamattena ñāṇavādañca vadāmi theravādañca, ‘jānāmi
passāmī’ti ca paṭijānāmi ahañceva aññe ca. Tassa mayhaṃ, bhikkhave, etadahosi:
‘na kho rāmo imaṃ dhammaṃ kevalaṃ saddhāmattakena sayaṃ abhiññā sacchikatvā
upasampajja viharāmīti pavedesi; addhā rāmo imaṃ dhammaṃ jānaṃ passaṃ
vihāsī’ti.</p>

<p><span class="parno">25</span>
<a class="pts1" id="pts1.166"></a>
<a id="p_9M_957" class="ms"></a>
Atha khvāhaṃ, bhikkhave, yena udako rāmaputto tenupasankamiṃ; upasankamitvā
udakaṃ rāmaputtaṃ etadavocaṃ: ‘kittāvatā no, āvuso, rāmo imaṃ dhammaṃ sayaṃ
abhiññā sacchikatvā upasampajja viharāmīti pavedesī’ti? Evaṃ vutte, bhikkhave,
udako rāmaputto nevasaññānāsaññāyatanaṃ pavedesi. Tassa mayhaṃ, bhikkhave,
etadahosi: ‘na kho rāmasseva ahosi saddhā, mayhampatthi saddhā; na kho
rāmasseva ahosi vīriyaṃ, mayhampatthi vīriyaṃ; na kho rāmasseva ahosi sati,
mayhampatthi sati; na kho rāmasseva ahosi samādhi, mayhampatthi samādhi, na kho
rāmasseva ahosi paññā, mayhampatthi paññā. Yannūnāhaṃ yaṃ dhammaṃ rāmo sayaṃ
abhiññā sacchikatvā upasampajja viharāmīti pavedesi, tassa dhammassa
sacchikiriyāya padaheyyan’ti. So kho ahaṃ, bhikkhave, nacirasseva khippameva
taṃ dhammaṃ sayaṃ abhiññā sacchikatvā upasampajja vihāsiṃ.</p>

<p><span class="parno">26</span>
<a id="p_9M_958" class="ms"></a>
Atha khvāhaṃ, bhikkhave, yena udako rāmaputto tenupasankamiṃ; upasankamitvā
udakaṃ rāmaputtaṃ etadavocaṃ: </p>

<p><span class="parno">27</span>
<a id="p_9M_959" class="ms"></a>
‘Ettāvatā no, āvuso, rāmo imaṃ dhammaṃ sayaṃ abhiññā sacchikatvā upasampajja
pavedesī’ti?</p>

<p><span class="parno">28</span>
<a id="p_9M_960" class="ms"></a>
‘Ettāvatā kho, āvuso, rāmo imaṃ dhammaṃ sayaṃ abhiññā sacchikatvā upasampajja
pavedesī’ti.</p>

<p><span class="parno">29</span>
<a id="p_9M_961" class="ms"></a>
‘Ahampi kho, āvuso, ettāvatā imaṃ dhammaṃ sayaṃ abhiññā sacchikatvā upasampajja
viharāmī’ti.</p>
<hr>

<p><span class="parno">30</span>
<a id="p_9M_962" class="ms"></a>
‘Lābhā no, āvuso, suladdhaṃ no, āvuso, ye mayaṃ āyasmantaṃ tādisaṃ
sabrahmacāriṃ passāma. Iti yaṃ dhammaṃ rāmo sayaṃ abhiññā sacchikatvā
upasampajja pavedesi, taṃ tvaṃ dhammaṃ sayaṃ abhiññā sacchikatvā upasampajja
viharasi. Yaṃ tvaṃ dhammaṃ sayaṃ abhiññā sacchikatvā upasampajja viharasi, taṃ
dhammaṃ rāmo sayaṃ abhiññā sacchikatvā upasampajja pavedesi. Iti yaṃ dhammaṃ
rāmo abhiññāsi taṃ tvaṃ dhammaṃ jānāsi, yaṃ tvaṃ dhammaṃ jānāsi, taṃ dhammaṃ
rāmo abhiññāsi. Iti yādiso rāmo ahosi tādiso tuvaṃ, yādiso tuvaṃ tādiso rāmo
ahosi. Ehi dāni, āvuso, tuvaṃ imaṃ gaṇaṃ pariharā’ti.</p>

<p><span class="parno">31</span>
<a id="p_9M_963" class="ms"></a>
Iti kho, bhikkhave, udako rāmaputto sabrahmacārī me samāno ācariyaṭṭhāne maṃ
ṭhapesi, uḷārāya ca maṃ pūjāya pūjesi. Tassa mayhaṃ, bhikkhave, etadahosi:
‘nāyaṃ dhammo nibbidāya na virāgāya na nirodhāya na upasamāya na abhiññāya na
sambodhāya na nibbānāya saṃvattati, yāvadeva nevasaññānāsaññāyatanūpapattiyā’ti. So kho ahaṃ, bhikkhave, taṃ dhammaṃ analankaritvā tasmā dhammā nibbijja apakkamiṃ.</p>

<p><span class="parno">32</span><a class="wp" id="wp17"></a>
<a class="pts1" id="pts1.167"></a>
<a id="p_9M_964" class="ms"></a>
<a class="msdiv" id="msdiv_279"></a>
So kho ahaṃ, bhikkhave, kiṃ kusalagavesī anuttaraṃ santivarapadaṃ pariyesamāno
magadhesu anupubbena cārikaṃ caramāno yena uruvelā senānigamo tadavasariṃ.
Tatthaddasaṃ ramaṇīyaṃ bhūmibhāgaṃ, pāsādikañca vanasaṇḍaṃ, nadiñca sandantiṃ
setakaṃ supatitthaṃ ramaṇīyaṃ, <span class="var" title="sāmantā (?)" id="note285">samantā</span> ca gocaragāmaṃ. Tassa mayhaṃ, bhikkhave,
etadahosi: ‘ramaṇīyo vata bho bhūmibhāgo, pāsādiko ca vanasaṇḍo, nadī ca
sandati setakā supatitthā ramaṇīyā, samantā ca gocaragāmo. Alaṃ vatidaṃ
kulaputtassa padhānatthikassa padhānāyā’ti. So kho ahaṃ, bhikkhave, tattheva
nisīdiṃ—alamidaṃ padhānāyāti.</p>
<hr>

<p><span class="parno">33</span><a class="wp" id="wp18"></a>
<a id="p_9M_965" class="ms"></a>
<a class="msdiv" id="msdiv_280"></a>
So kho ahaṃ, bhikkhave, attanā jātidhammo samāno jātidhamme ādīnavaṃ viditvā
ajātaṃ anuttaraṃ yogakkhemaṃ nibbānaṃ pariyesamāno ajātaṃ anuttaraṃ yogakkhemaṃ
nibbānaṃ ajjhagamaṃ, attanā jarādhammo samāno jarādhamme ādīnavaṃ viditvā
ajaraṃ anuttaraṃ yogakkhemaṃ nibbānaṃ pariyesamāno ajaraṃ anuttaraṃ yogakkhemaṃ
nibbānaṃ ajjhagamaṃ, attanā byādhidhammo samāno byādhidhamme ādīnavaṃ viditvā
abyādhiṃ anuttaraṃ yogakkhemaṃ nibbānaṃ pariyesamāno abyādhiṃ anuttaraṃ
yogakkhemaṃ nibbānaṃ ajjhagamaṃ, attanā maraṇadhammo samāno maraṇadhamme
ādīnavaṃ viditvā amataṃ anuttaraṃ yogakkhemaṃ nibbānaṃ ajjhagamaṃ, attanā
sokadhammo samāno sokadhamme ādīnavaṃ viditvā asokaṃ anuttaraṃ yogakkhemaṃ
nibbānaṃ ajjhagamaṃ, attanā sankilesadhammo samāno sankilesadhamme ādīnavaṃ
viditvā asankiliṭṭhaṃ anuttaraṃ yogakkhemaṃ nibbānaṃ pariyesamāno asankiliṭṭhaṃ
anuttaraṃ yogakkhemaṃ nibbānaṃ ajjhagamaṃ. Ñāṇañca pana me dassanaṃ udapādi:
‘akuppā me vimutti, ayamantimā jāti, natthi dāni punabbhavo’ti.</p>

<p><span class="parno">34</span><a class="wp" id="wp19"></a>
<a class="pts1" id="pts1.168"></a>
<a id="p_9M_966" class="ms"></a>
<a class="msdiv" id="msdiv_281"></a>
Tassa mayhaṃ, bhikkhave, etadahosi: ‘adhigato kho myāyaṃ dhammo gambhīro
duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā
kho panāyaṃ pajā ālayaratā ālayasammuditā. Ālayarāmāya kho pana pajāya
ālayaratāya ālayasammuditāya duddasaṃ idaṃ ṭhānaṃ yadidaṃ—idappaccayatā
paṭiccasamuppādo. Idampi kho ṭhānaṃ duddasaṃ yadidaṃ—sabbasankhārasamatho
sabbūpadhipaṭinissaggo taṇhākkhayo virāgo nirodho nibbānaṃ. Ahañceva kho pana
dhammaṃ deseyyaṃ, pare ca me na ājāneyyuṃ, so mamassa kilamatho, sā mamassa
vihesā’ti. Apissu maṃ, bhikkhave, imā anacchariyā gāthāyo paṭibhaṃsu pubbe
assutapubbā:</p>
<blockquote>

<p><span class="parno">35</span>
<a id="p_9M_967" class="ms"></a>
‘Kicchena me adhigataṃ,<br>
halaṃ dāni pakāsituṃ;<br>
Rāgadosaparetehi,<br>
nāyaṃ dhammo susambudho.
</p>

<p><span class="parno">36</span>
<a id="p_9M_968" class="ms"></a>
Paṭisotagāmiṃ nipuṇaṃ,<br>
gambhīraṃ duddasaṃ aṇuṃ;<br>
Rāgarattā na dakkhanti,<br>
tamokhandhena āvuṭā’<span class="var" title="āvaṭāti (bj, pts1) | āvutāti (s1-3)" id="note287">ti</span>.
</p>
</blockquote>

<p><span class="parno">37</span>
<a id="p_9M_969" class="ms"></a>
<a class="msdiv" id="msdiv_282"></a>
Itiha me, bhikkhave, paṭisañcikkhato appossukkatāya cittaṃ namati, no
dhammadesanāya. <a class="wp" id="wp20"></a>Atha kho, bhikkhave, brahmuno sahampatissa mama cetasā
cetoparivitakkamaññāya etadahosi: ‘nassati vata bho loko, vinassati vata bho
loko, yatra hi nāma tathāgatassa arahato sammāsambuddhassa appossukkatāya
cittaṃ <span class="var" title="namissati (?)" id="note289">namati</span>, no dhammadesanāyā’ti. Atha kho, bhikkhave, brahmā sahampati – 
seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ
samiñjeyya; evameva—brahmaloke antarahito mama purato pāturahosi. Atha kho,
bhikkhave, brahmā sahampati ekaṃsaṃ uttarāsangaṃ karitvā yenāhaṃ tenañjaliṃ
paṇāmetvā maṃ etadavoca: ‘desetu, bhante, bhagavā dhammaṃ, desetu sugato
dhammaṃ. Santi sattā apparajakkhajātikā, assavanatā dhammassa parihāyanti.
Bhavissanti dhammassa aññātāro’ti. Idamavoca, bhikkhave, brahmā sahampati. Idaṃ
vatvā athāparaṃ etadavoca:</p>
<blockquote>

<p>
<span class="parno">38</span>
<a id="p_9M_970" class="ms"></a>
‘Pāturahosi magadhesu pubbe,<br>
Dhammo asuddho samalehi cintito;<br>
<span class="var" title="avāpuretaṃ (bj)" id="note291">Apāpuretaṃ</span> amatassa dvāraṃ,<br>
Suṇantu dhammaṃ vimalenānubuddhaṃ.
</p>

<p><span class="parno">39</span>
<a id="p_9M_971" class="ms"></a>
Sele yathā pabbatamuddhaniṭṭhito,<br>
Yathāpi passe janataṃ samantato;<br>
Tathūpamaṃ dhammamayaṃ sumedha,<br>
Pāsādamāruyha samantacakkhu;<br>
<span class="var" title="sokāvakiṇṇaṃ (s1-3)" id="note293">Sokāvatiṇṇaṃ</span> janatamapetasoko,<br>
Avekkhassu jātijarābhibhūtaṃ.
</p>

<p><span class="parno">40</span>
<a class="pts1" id="pts1.169"></a>
<a id="p_9M_972" class="ms"></a>
Uṭṭhehi vīra vijitasangāma,<br>
Satthavāha aṇaṇa vicara loke;<br>
<span class="var" title="desetu (s1-3, mr)" id="note294">Desassu</span> bhagavā dhammaṃ,<br>
Aññātāro bhavissantī’ti.
</p>
</blockquote>

<p><span class="parno">41</span><a class="wp" id="wp21"></a>
<a id="p_9M_973" class="ms"></a>
<a class="msdiv" id="msdiv_283"></a>
Atha kho ahaṃ, bhikkhave, brahmuno ca ajjhesanaṃ viditvā sattesu ca kāruññataṃ
paṭicca buddhacakkhunā lokaṃ volokesiṃ. Addasaṃ kho ahaṃ, bhikkhave,
buddhacakkhunā lokaṃ volokento satte apparajakkhe mahārajakkhe, tikkhindriye
mudindriye, svākāre dvākāre, suviññāpaye duviññāpaye, appekacce
<span class="var" title="... dassāvino (s1-3, km, mr)" id="note296">paralokavajjabhayadassāvine</span> viharante, appekacce na <span class="var" title="... dassāvino (s1-3, km, mr)" id="note297">paralokavajjabhayadassāvine</span> viharante. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni antonimuggaposīni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni samodakaṃ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakaṃ accuggamma <span class="var" title="tiṭṭhanti (bj, s1-3, pts1)" id="note298">ṭhitāni</span> anupalittāni udakena; evameva kho ahaṃ, bhikkhave, buddhacakkhunā lokaṃ volokento addasaṃ satte apparajakkhe mahārajakkhe, tikkhindriye mudindriye, svākāre dvākāre, suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante. Atha khvāhaṃ, bhikkhave, brahmānaṃ sahampatiṃ gāthāya paccabhāsiṃ:</p>
<blockquote>

<p><span class="parno">42</span>
<a id="p_9M_974" class="ms"></a>
‘Apārutā tesaṃ amatassa dvārā,<br>
Ye sotavanto pamuñcantu saddhaṃ;<br>
Vihiṃsasaññī paguṇaṃ na bhāsiṃ,<br>
Dhammaṃ paṇītaṃ manujesu brahme’ti.
</p>
</blockquote>

<p><span class="parno">43</span>
<a id="p_9M_975" class="ms"></a>
Atha kho, bhikkhave, brahmā sahampati ‘katāvakāso khomhi bhagavatā
dhammadesanāyā’ti maṃ abhivādetvā padakkhiṇaṃ katvā tatthevantaradhāyi.</p>
<hr>

<p><span class="parno">44</span><a class="wp" id="wp22"></a>
<a class="pts1" id="pts1.170"></a>
<a id="p_9M_976" class="ms"></a>
<a class="msdiv" id="msdiv_284"></a>
Tassa mayhaṃ, bhikkhave, etadahosi: ‘kassa nu kho ahaṃ paṭhamaṃ dhammaṃ
deseyyaṃ; ko imaṃ dhammaṃ khippameva ājānissatī’ti? Tassa mayhaṃ, bhikkhave,
etadahosi: ‘ayaṃ kho āḷāro kālāmo paṇḍito viyatto medhāvī dīgharattaṃ
apparajakkhajātiko. Yannūnāhaṃ āḷārassa kālāmassa paṭhamaṃ dhammaṃ deseyyaṃ. So
imaṃ dhammaṃ khippameva ājānissatī’ti. Atha kho maṃ, bhikkhave, devatā
upasankamitvā etadavoca: ‘sattāhakālankato, bhante, āḷāro kālāmo’ti. Ñāṇañca
pana me dassanaṃ udapādi: ‘sattāhakālankato āḷāro kālāmo’ti. Tassa mayhaṃ,
bhikkhave, etadahosi: ‘mahājāniyo kho āḷāro kālāmo. Sace hi so imaṃ dhammaṃ
suṇeyya, khippameva ājāneyyā’ti.</p>

<p><span class="parno">45</span><a class="wp" id="wp23"></a>
<a id="p_9M_977" class="ms"></a>
Tassa mayhaṃ, bhikkhave, etadahosi: ‘kassa nu kho ahaṃ paṭhamaṃ dhammaṃ
deseyyaṃ; ko imaṃ dhammaṃ khippameva ājānissatī’ti? Tassa mayhaṃ, bhikkhave,
etadahosi: ‘ayaṃ kho udako rāmaputto paṇḍito viyatto medhāvī dīgharattaṃ
apparajakkhajātiko. Yannūnāhaṃ udakassa rāmaputtassa paṭhamaṃ dhammaṃ deseyyaṃ.
So imaṃ dhammaṃ khippameva ājānissatī’ti. Atha kho maṃ, bhikkhave, devatā
upasankamitvā etadavoca: ‘abhidosakālankato, bhante, udako rāmaputto’ti.
Ñāṇañca pana me dassanaṃ udapādi: ‘abhidosakālankato udako rāmaputto’ti. Tassa
mayhaṃ, bhikkhave, etadahosi: ‘mahājāniyo kho udako rāmaputto. Sace hi so imaṃ
dhammaṃ suṇeyya, khippameva ājāneyyā’ti.</p>

<p><span class="parno">46</span><a class="wp" id="wp24"></a>
<a id="p_9M_978" class="ms"></a>
Tassa mayhaṃ, bhikkhave, etadahosi: ‘kassa nu kho ahaṃ paṭhamaṃ dhammaṃ
deseyyaṃ; ko imaṃ dhammaṃ khippameva ājānissatī’ti? Tassa mayhaṃ, bhikkhave,
etadahosi: ‘bahukārā kho me pañcavaggiyā bhikkhū, ye maṃ padhānapahitattaṃ
upaṭṭhahiṃsu. Yannūnāhaṃ pañcavaggiyānaṃ bhikkhūnaṃ paṭhamaṃ dhammaṃ
deseyyan’ti. Tassa mayhaṃ, bhikkhave, etadahosi: ‘kahaṃ nu kho etarahi
pañcavaggiyā bhikkhū viharantī’ti? Addasaṃ kho ahaṃ, bhikkhave, dibbena
cakkhunā visuddhena atikkantamānusakena pañcavaggiye bhikkhū bārāṇasiyaṃ
viharante isipatane migadāye. Atha khvāhaṃ, bhikkhave, uruvelāyaṃ
yathābhirantaṃ viharitvā yena bārāṇasī tena cārikaṃ <span class="var" title="pakkāmiṃ (s1-3, pts1, mr)" id="note300">pakkamiṃ</span>.</p>
<hr>

<p><span class="parno">47</span><a class="wp" id="wp25"></a>
<a class="pts1" id="pts1.171"></a>
<a id="p_9M_979" class="ms"></a>
<a class="msdiv" id="msdiv_285"></a>
Addasā kho maṃ, bhikkhave, upako <span class="var" title="ājīviko (si, pts1, mr)" id="note301">ājīvako</span> antarā ca gayaṃ antarā ca bodhiṃ
addhānamaggappaṭipannaṃ. Disvāna maṃ etadavoca: ‘vippasannāni kho te, āvuso,
indriyāni, parisuddho chavivaṇṇo pariyodāto. Kaṃsi tvaṃ, āvuso, uddissa
pabbajito, ko vā te satthā, kassa vā tvaṃ dhammaṃ rocesī’ti? Evaṃ vutte, ahaṃ,
bhikkhave, upakaṃ ājīvakaṃ gāthāhi ajjhabhāsiṃ:</p>
<blockquote>

<p><span class="parno">48</span>
<a id="p_9M_980" class="ms"></a>
‘Sabbābhibhū sabbavidūhamasmi,<br>
Sabbesu dhammesu anūpalitto;<br>
Sabbañjaho taṇhākkhaye vimutto,<br>
Sayaṃ abhiññāya kamuddiseyyaṃ.
</p>

<p><span class="parno">49</span>
<a id="p_9M_981" class="ms"></a>
Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo.
</p>

<p><span class="parno">50</span>
<a id="p_9M_982" class="ms"></a>
Ahañhi arahā loke,<br>
ahaṃ satthā anuttaro;<br>
Ekomhi sammāsambuddho,<br>
sītibhūtosmi nibbuto.
</p>

<p><span class="parno">51</span>
<a id="p_9M_983" class="ms"></a>
Dhammacakkaṃ pavattetuṃ,<br>
Gacchāmi kāsinaṃ puraṃ;<br>
<span class="var" title="andhabhūtasmi (bj, s1, pts1) | andhabhūtasmi (s2, s3)" id="note304">Andhībhūtasmiṃ</span> lokasmiṃ,<br>
Āhañchaṃ amatadundubhin’ti.
</p>
</blockquote>

<p><span class="parno">52</span>
<a id="p_9M_984" class="ms"></a>
‘Yathā kho tvaṃ, āvuso, paṭijānāsi, arahasi anantajino’ti.</p>
<blockquote>

<p><span class="parno">53</span>
<a id="p_9M_985" class="ms"></a>
‘Mādisā ve jinā honti,<br>
ye pattā āsavakkhayaṃ;<br>
Jitā me pāpakā dhammā,<br>
tasmāhamupaka jino’ti.
</p>
</blockquote>

<p><span class="parno">54</span>
<a id="p_9M_986" class="ms"></a>
Evaṃ vutte, bhikkhave, upako ājīvako ‘<span class="var" title="huveyyapāvusoti (bj, pts1) | huveyyāvusoti (s1, s3)" id="note306">hupeyyapāvuso’ti</span> vatvā sīsaṃ okampetvā
ummaggaṃ gahetvā pakkāmi.</p>
<hr>

<p><span class="parno">55</span><a class="wp" id="wp26"></a>
<a id="p_9M_987" class="ms"></a>
<a class="msdiv" id="msdiv_286"></a>
Atha khvāhaṃ, bhikkhave, anupubbena cārikaṃ caramāno yena bārāṇasī isipatanaṃ
migadāyo yena pañcavaggiyā bhikkhū tenupasankamiṃ. Addasaṃsu kho maṃ,
bhikkhave, pañcavaggiyā bhikkhū dūrato āgacchantaṃ. Disvāna <span class="var" title="aññamaññaṃ katikaṃ saṇṭhapesuṃ (^pi-tv-kd1#64 [Mahākhandhaka/ Pañcavaggiyakathā])" id="note307">aññamaññaṃ
saṇṭhapesuṃ</span>: ‘ayaṃ kho, āvuso, samaṇo gotamo āgacchati <span class="var" title="bāhuliko (bj, pts1)" id="note308">bāhulliko</span>
padhānavibbhanto āvatto bāhullāya. So neva abhivādetabbo, na paccuṭṭhātabbo;
nāssa pattacīvaraṃ paṭiggahetabbaṃ. Api ca kho āsanaṃ ṭhapetabbaṃ, sace
ākankhissati nisīdissatī’ti. Yathā yathā kho ahaṃ, bhikkhave, upasankamiṃ tathā
tathā pañcavaggiyā bhikkhū nāsakkhiṃsu sakāya katikāya saṇṭhātuṃ. Appekacce maṃ
paccuggantvā pattacīvaraṃ paṭiggahesuṃ, appekacce āsanaṃ paññapesuṃ, appekacce
pādodakaṃ upaṭṭhapesuṃ. Api ca kho maṃ nāmena ca āvusovādena ca samudācaranti.</p>

<p><span class="parno">56</span><a class="wp" id="wp27"></a>
<a class="pts1" id="pts1.172"></a>
<a id="p_9M_988" class="ms"></a>
Evaṃ vutte, ahaṃ, bhikkhave, pañcavaggiye bhikkhū etadavocaṃ: ‘mā, bhikkhave,
tathāgataṃ nāmena ca āvusovādena ca <span class="var" title="samudācarittha (bj, s1-3, pts1)" id="note309">samudācaratha</span>. Arahaṃ, bhikkhave, tathāgato
sammāsambuddho. Odahatha, bhikkhave, sotaṃ, amatamadhigataṃ, ahamanusāsāmi,
ahaṃ dhammaṃ desemi. Yathānusiṭṭhaṃ tathā paṭipajjamānā nacirasseva – 
yassatthāya kulaputtā sammadeva agārasmā anagāriyaṃ pabbajanti, tadanuttaraṃ—
brahmacariyapariyosānaṃ diṭṭheva dhamme sayaṃ abhiññā sacchikatvā upasampajja
viharissathā’ti. Evaṃ vutte, bhikkhave, pañcavaggiyā bhikkhū maṃ etadavocuṃ:
‘tāyapi kho tvaṃ, āvuso gotama, iriyāya tāya paṭipadāya tāya dukkarakārikāya
nājjhagamā uttari manussadhammā alamariyañāṇadassanavisesaṃ, kiṃ pana tvaṃ
etarahi bāhulliko padhānavibbhanto āvatto bāhullāya adhigamissasi uttari
manussadhammā alamariyañāṇadassanavisesan’ti? Evaṃ vutte, ahaṃ, bhikkhave,
pañcavaggiye bhikkhū etadavocaṃ: ‘na, bhikkhave, tathāgato bāhulliko, na
padhānavibbhanto, na āvatto bāhullāya. Arahaṃ, bhikkhave, tathāgato
sammāsambuddho. Odahatha, bhikkhave, sotaṃ, amatamadhigataṃ, ahamanusāsāmi,
ahaṃ dhammaṃ desemi. Yathānusiṭṭhaṃ tathā paṭipajjamānā nacirasseva – 
yassatthāya kulaputtā sammadeva agārasmā anagāriyaṃ pabbajanti, tadanuttaraṃ—
brahmacariyapariyosānaṃ diṭṭheva dhamme sayaṃ abhiññā sacchikatvā upasampajja
viharissathā’ti.</p>
<hr>

<p><span class="parno">57</span>
<a id="p_9M_989" class="ms"></a>
Dutiyampi kho, bhikkhave, pañcavaggiyā bhikkhū maṃ etadavocuṃ: ‘tāyapi kho
tvaṃ, āvuso gotama, iriyāya tāya paṭipadāya tāya dukkarakārikāya nājjhagamā
uttari manussadhammā alamariyañāṇadassanavisesaṃ, kiṃ pana tvaṃ etarahi
bāhulliko padhānavibbhanto āvatto bāhullāya adhigamissasi uttari manussadhammā
alamariyañāṇadassanavisesan’ti? Dutiyampi kho ahaṃ, bhikkhave,
pañcavaggiye bhikkhū etadavocaṃ: ‘na, bhikkhave, tathāgato bāhulliko … pe  …
upasampajja viharissathā’ti.</p>

<p><span class="parno">58</span>
<a id="p_9M_990" class="ms"></a>
Tatiyampi kho, bhikkhave, pañcavaggiyā bhikkhū maṃ etadavocuṃ: ‘tāyapi kho
tvaṃ, āvuso gotama, iriyāya tāya paṭipadāya tāya dukkarakārikāya nājjhagamā
uttari manussadhammā alamariyañāṇadassanavisesaṃ, kiṃ pana tvaṃ etarahi
bāhulliko padhānavibbhanto āvatto bāhullāya adhigamissasi uttari manussadhammā
alamariyañāṇadassanavisesan’ti?</p>
<hr>

<p><span class="parno">59</span><a class="wp" id="wp28"></a>
<a class="pts1" id="pts1.173"></a>
<a id="p_9M_991" class="ms"></a>
Evaṃ vutte, ahaṃ, bhikkhave, pañcavaggiye bhikkhū etadavocaṃ: ‘abhijānātha me
no tumhe, bhikkhave, ito pubbe evarūpaṃ <span class="var" title="vabbhāvitametanti (bj) | bhāsitametanti (si, s1-3)" id="note310">pabhāvitametan’ti</span>? ‘No hetaṃ, bhante’.
‘Arahaṃ, bhikkhave, tathāgato sammāsambuddho. Odahatha, bhikkhave, sotaṃ,
amatamadhigataṃ, ahamanusāsāmi, ahaṃ dhammaṃ desemi. Yathānusiṭṭhaṃ tathā
paṭipajjamānā nacirasseva—yassatthāya kulaputtā sammadeva agārasmā anagāriyaṃ
pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ
abhiññā sacchikatvā upasampajja viharissathā’ti.</p>

<p><span class="parno">60</span><a class="wp" id="wp29"></a>
<a id="p_9M_992" class="ms"></a>
Asakkhiṃ kho ahaṃ, bhikkhave, pañcavaggiye bhikkhū saññāpetuṃ. Dvepi sudaṃ,
bhikkhave, bhikkhū ovadāmi, tayo bhikkhū piṇḍāya caranti. Yaṃ tayo bhikkhū
piṇḍāya caritvā āharanti tena <span class="var" title="chabbaggā (bj, s1-3) | chabbaggo (pts1)" id="note311">chabbaggiyā</span> yāpema. Tayopi sudaṃ, bhikkhave,
bhikkhū ovadāmi, dve bhikkhū piṇḍāya caranti. Yaṃ dve bhikkhū piṇḍāya caritvā
āharanti tena chabbaggiyā yāpema.</p>

<p><span class="parno">61</span><a class="wp" id="wp30"></a>
<a id="p_9M_993" class="ms"></a>
Atha kho, bhikkhave, pañcavaggiyā bhikkhū mayā evaṃ ovadiyamānā evaṃ
anusāsiyamānā attanā jātidhammā samānā jātidhamme ādīnavaṃ viditvā ajātaṃ
anuttaraṃ yogakkhemaṃ nibbānaṃ pariyesamānā ajātaṃ anuttaraṃ yogakkhemaṃ
nibbānaṃ ajjhagamaṃsu, attanā jarādhammā samānā jarādhamme ādīnavaṃ viditvā
ajaraṃ anuttaraṃ yogakkhemaṃ nibbānaṃ pariyesamānā ajaraṃ anuttaraṃ yogakkhemaṃ
nibbānaṃ ajjhagamaṃsu, attanā byādhidhammā samānā … pe … attanā maraṇadhammā
samānā … attanā sokadhammā samānā … attanā saṃkilesadhammā samānā
saṃkilesadhamme ādīnavaṃ viditvā asaṃkiliṭṭhaṃ anuttaraṃ yogakkhemaṃ nibbānaṃ
pariyesamānā asaṃkiliṭṭhaṃ anuttaraṃ yogakkhemaṃ nibbānaṃ ajjhagamaṃsu. Ñāṇañca
pana nesaṃ dassanaṃ udapādi: ‘<span class="var" title="akuppā nesaṃ vimutti (mr)" id="note312">akuppā no vimutti</span>, ayamantimā jāti, natthi dāni
punabbhavo’ti.</p>
<hr>

<p><span class="parno">62</span><a class="wp" id="wp31"></a>
<a id="p_9M_994" class="ms"></a>
<a class="msdiv" id="msdiv_287"></a>
Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā
manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā
gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā
piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. <a class="wp" id="wp32"></a>Ye hi
keci, bhikkhave, samaṇā vā brāhmaṇā vā ime pañca kāmaguṇe gathitā mucchitā
ajjhopannā anādīnavadassāvino anissaraṇapaññā paribhuñjanti, te evamassu
veditabbā: ‘anayamāpannā byasanamāpannā yathākāmakaraṇīyā <span class="var" title='pāpimato" ti' id="note313">pāpimato</span>’.</p>

<p><span class="parno">63</span>
<a class="pts1" id="pts1.174"></a>
<a id="p_9M_995" class="ms"></a>
Seyyathāpi, bhikkhave, āraññako mago baddho pāsarāsiṃ adhisayeyya. So evamassa
veditabbo: ‘anayamāpanno byasanamāpanno yathākāmakaraṇīyo luddassa. Āgacchante
ca pana ludde yena kāmaṃ na pakkamissatī’ti. Evameva kho, bhikkhave, ye hi keci
samaṇā vā brāhmaṇā vā ime pañca kāmaguṇe gathitā mucchitā ajjhopannā
anādīnavadassāvino anissaraṇapaññā paribhuñjanti, te evamassu veditabbā:
‘anayamāpannā byasanamāpannā yathākāmakaraṇīyā pāpimato’. <a class="wp" id="wp33"></a>Ye ca kho keci,
bhikkhave, samaṇā vā brāhmaṇā vā ime pañca kāmaguṇe <span class="var" title="agadhitā (^sn20.9#1 [9. Nāgasutta])" id="note314">agathitā</span> amucchitā
anajjhopannā ādīnavadassāvino nissaraṇapaññā paribhuñjanti, te evamassu
veditabbā: ‘na anayamāpannā na byasanamāpannā na yathākāmakaraṇīyā pāpimato’.</p>

<p><span class="parno">64</span>
<a id="p_9M_996" class="ms"></a>
Seyyathāpi, bhikkhave, āraññako mago abaddho pāsarāsiṃ adhisayeyya. So evamassa
veditabbo: ‘na anayamāpanno na byasanamāpanno na yathākāmakaraṇīyo luddassa.
Āgacchante ca pana ludde yena kāmaṃ pakkamissatī’ti. Evameva kho, bhikkhave, ye
hi keci samaṇā vā brāhmaṇā vā ime pañca kāmaguṇe agathitā amucchitā
anajjhopannā ādīnavadassāvino nissaraṇapaññā paribhuñjanti, te evamassu
veditabbā: ‘na anayamāpannā na byasanamāpannā na yathākāmakaraṇīyā pāpimato’.</p>

<p><span class="parno">65</span><a class="wp" id="wp34"></a>
<a id="p_9M_997" class="ms"></a>
Seyyathāpi, bhikkhave, āraññako mago araññe pavane caramāno vissattho gacchati,
vissattho tiṭṭhati, vissattho nisīdati, vissattho seyyaṃ kappeti. Taṃ kissa
hetu? Anāpāthagato, bhikkhave, luddassa. Evameva kho, bhikkhave, bhikkhu
vivicceva kāmehi vivicca akusalehi dhammehi savitakkaṃ savicāraṃ vivekajaṃ
pītisukhaṃ paṭhamaṃ jhānaṃ upasampajja viharati. Ayaṃ vuccati, bhikkhave,
bhikkhu andhamakāsi māraṃ apadaṃ, vadhitvā māracakkhuṃ adassanaṃ gato
pāpimato.</p>

<p><span class="parno">66</span><a class="wp" id="wp35"></a>
<a id="p_9M_998" class="ms"></a>
Puna caparaṃ, bhikkhave, bhikkhu vitakkavicārānaṃ vūpasamā ajjhattaṃ
sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ
dutiyaṃ jhānaṃ upasampajja viharati. Ayaṃ vuccati, bhikkhave … pe … pāpimato.</p>

<p><span class="parno">67</span><a class="wp" id="wp36"></a>
<a id="p_9M_999" class="ms"></a>
Puna caparaṃ, bhikkhave, bhikkhu pītiyā ca virāgā upekkhako ca viharati, sato
ca sampajāno, sukhañca kāyena paṭisaṃvedeti yaṃ taṃ ariyā ācikkhanti ‘upekkhako
satimā sukhavihārī’ti tatiyaṃ jhānaṃ upasampajja viharati. Ayaṃ vuccati,
bhikkhave … pe … pāpimato.</p>

<p><span class="parno">68</span><a class="wp" id="wp37"></a>
<a id="p_9M_1000" class="ms"></a>
Puna caparaṃ, bhikkhave, bhikkhu sukhassa ca pahānā dukkhassa ca pahānā pubbeva
somanassadomanassānaṃ atthangamā adukkhamasukhaṃ upekkhāsatipārisuddhiṃ
catutthaṃ jhānaṃ upasampajja viharati. Ayaṃ vuccati, bhikkhave … pe  …
pāpimato.</p>

<p><span class="parno">69</span><a class="wp" id="wp38"></a>
<a id="p_9M_1001" class="ms"></a>
Puna caparaṃ, bhikkhave, bhikkhu sabbaso rūpasaññānaṃ samatikkamā
paṭighasaññānaṃ atthangamā nānattasaññānaṃ amanasikārā ‘ananto ākāso’ti
ākāsānañcāyatanaṃ upasampajja viharati. Ayaṃ vuccati, bhikkhave … pe  …
pāpimato.</p>

<p><span class="parno">70</span><a class="wp" id="wp39"></a>
<a id="p_9M_1002" class="ms"></a>
Puna caparaṃ, bhikkhave, bhikkhu sabbaso ākāsānañcāyatanaṃ samatikkamma
‘anantaṃ viññāṇan’ti viññāṇañcāyatanaṃ upasampajja viharati. Ayaṃ vuccati,
bhikkhave … pe … pāpimato.</p>

<p><span class="parno">71</span><a class="wp" id="wp40"></a>
<a id="p_9M_1003" class="ms"></a>
Puna caparaṃ, bhikkhave, bhikkhu sabbaso viññāṇañcāyatanaṃ samatikkamma ‘natthi
kiñcī’ti ākiñcaññāyatanaṃ upasampajja viharati. Ayaṃ vuccati, bhikkhave … pe  …
pāpimato.</p>

<p><span class="parno">72</span><a class="wp" id="wp41"></a>
<a class="pts1" id="pts1.175"></a>
<a id="p_9M_1004" class="ms"></a>
Puna caparaṃ, bhikkhave, bhikkhu sabbaso ākiñcaññāyatanaṃ samatikkamma
nevasaññānāsaññāyatanaṃ upasampajja viharati. Ayaṃ vuccati, bhikkhave … pe  …
pāpimato.</p>

<p><span class="parno">73</span><a class="wp" id="wp42"></a>
<a id="p_9M_1005" class="ms"></a>
Puna caparaṃ, bhikkhave, bhikkhu sabbaso nevasaññānāsaññāyatanaṃ samatikkamma
saññāvedayitanirodhaṃ upasampajja viharati, paññāya cassa disvā āsavā
parikkhīṇā honti. Ayaṃ vuccati, bhikkhave, bhikkhu andhamakāsi māraṃ apadaṃ,
vadhitvā māracakkhuṃ adassanaṃ gato pāpimato. Tiṇṇo loke visattikaṃ vissattho
gacchati, vissattho tiṭṭhati, vissattho nisīdati, vissattho seyyaṃ kappeti. Taṃ
kissa hetu? Anāpāthagato, bhikkhave, pāpimato"ti.</p>

<p><span class="parno">74</span>
<a id="p_9M_1006" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Pāsarāsisuttaṃ niṭṭhitaṃ chaṭṭhaṃ.</p>
</div>
</section>
<div id="nextprev"><a id="previous-sutta" href="./mn25.html"></a><a id="next-sutta" href="./mn27.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN26: Ariyapariyesanā Sutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
