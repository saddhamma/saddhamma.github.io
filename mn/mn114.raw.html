<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 114</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN114: Sevitabbāsevitabbasutta - To Be Cultivated and Not to Be Cultivated</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_11M_301" class="ms"></a>
<a class="msdiv" id="msdiv_109"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: <a class="wp" id="wp2"></a>"sevitabbāsevitabbaṃ vo, bhikkhave,
dhammapariyāyaṃ desessāmi. Taṃ suṇātha, sādhukaṃ manasi karotha, bhāsissāmī"ti.
"Evaṃ, bhante"ti kho te bhikkhū bhagavato paccassosuṃ. Bhagavā etadavoca: </p>
<hr>

<p><span class="parno">2</span><a class="wp" id="wp3"></a>
<a class="pts1" id="pts3.46"></a>
<a id="p_11M_302" class="ms"></a>
"<span class="var" title="... pahaṃ (bj, s1-3, km, pts1)" id="note154">Kāyasamācārampāhaṃ</span>, bhikkhave, duvidhena vadāmi—sevitabbampi, asevitabbampi;
tañca aññamaññaṃ kāyasamācāraṃ. Vacīsamācārampāhaṃ, bhikkhave, duvidhena
vadāmi—sevitabbampi, asevitabbampi; tañca aññamaññaṃ vacīsamācāraṃ.
Manosamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ manosamācāraṃ. Cittuppādampāhaṃ, bhikkhave, duvidhena vadāmi – 
sevitabbampi, asevitabbampi; tañca aññamaññaṃ cittuppādaṃ. Saññāpaṭilābhampāhaṃ, bhikkhave, duvidhena vadāmi—sevitabbampi, asevitabbampi; tañca aññamaññaṃ saññāpaṭilābhaṃ. Diṭṭhipaṭilābhampāhaṃ, bhikkhave, duvidhena vadāmi—sevitabbampi, asevitabbampi; tañca aññamaññaṃ diṭṭhipaṭilābhaṃ. Attabhāvapaṭilābhampāhaṃ, bhikkhave, duvidhena vadāmi—sevitabbampi, asevitabbampi; tañca aññamaññaṃ attabhāvapaṭilābhan"ti.</p>
<hr>

<p><span class="parno">3</span><a class="wp" id="wp4"></a>
<a id="p_11M_303" class="ms"></a>
Evaṃ vutte āyasmā sāriputto bhagavantaṃ etadavoca: "imassa kho ahaṃ, bhante,
bhagavatā sankhittena bhāsitassa, vitthārena atthaṃ avibhattassa, evaṃ
vitthārena atthaṃ ājānāmi.</p>

<p><span class="parno">4</span><a class="wp" id="wp5"></a>
<a id="p_11M_304" class="ms"></a>
<a class="msdiv" id="msdiv_110"></a>
‘Kāyasamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ kāyasamācāran’ti—iti kho panetaṃ vuttaṃ bhagavatā. Kiñcetaṃ
paṭicca vuttaṃ? Yathārūpaṃ, bhante, kāyasamācāraṃ sevato akusalā dhammā
abhivaḍḍhanti, kusalā dhammā parihāyanti, evarūpo kāyasamācāro na sevitabbo;
yathārūpañca kho, bhante, kāyasamācāraṃ sevato akusalā dhammā parihāyanti,
kusalā dhammā abhivaḍḍhanti, evarūpo kāyasamācāro sevitabbo.</p>

<p><span class="parno">5</span>
<a class="pts1" id="pts3.47"></a>
<a id="p_11M_305" class="ms"></a>
<a class="msdiv" id="msdiv_111"></a>
Kathaṃrūpaṃ, bhante, kāyasamācāraṃ sevato akusalā dhammā abhivaḍḍhanti, kusalā
dhammā parihāyanti? Idha, bhante, ekacco pāṇātipātī hoti luddo lohitapāṇi
hatappahate niviṭṭho adayāpanno pāṇabhūtesu; adinnādāyī kho pana hoti, yaṃ taṃ
parassa paravittūpakaraṇaṃ gāmagataṃ vā araññagataṃ vā taṃ adinnaṃ
theyyasankhātaṃ ādātā hoti; kāmesumicchācārī kho pana hoti, yā tā māturakkhitā
piturakkhitā mātāpiturakkhitā bhāturakkhitā bhaginirakkhitā ñātirakkhitā
gottarakkhitā dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu cārittaṃ āpajjitā hoti—evarūpaṃ, bhante, kāyasamācāraṃ sevato akusalā dhammā abhivaḍḍhanti, kusalā dhammā parihāyanti.</p>

<p><span class="parno">6</span>
<a id="p_11M_306" class="ms"></a>
Kathaṃrūpaṃ, bhante, kāyasamācāraṃ sevato akusalā dhammā parihāyanti, kusalā
dhammā abhivaḍḍhanti? Idha, bhante, ekacco pāṇātipātaṃ pahāya pāṇātipātā
paṭivirato hoti nihitadaṇḍo nihitasattho, lajjī dayāpanno sabbapāṇabhūtahitānukampī viharati; adinnādānaṃ pahāya adinnādānā paṭivirato hoti, yaṃ taṃ parassa paravittūpakaraṇaṃ gāmagataṃ vā araññagataṃ vā taṃ nādinnaṃ theyyasankhātaṃ ādātā hoti; kāmesumicchācāraṃ pahāya kāmesumicchācārā paṭivirato hoti, yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu na cārittaṃ āpajjitā hoti—evarūpaṃ, bhante, kāyasamācāraṃ sevato akusalā dhammā parihāyanti, kusalā dhammā abhivaḍḍhanti. ‘Kāyasamācārampāhaṃ, bhikkhave, duvidhena vadāmi—sevitabbampi, asevitabbampi; tañca aññamaññaṃ kāyasamācāran’ti—iti yaṃ taṃ vuttaṃ bhagavatā idametaṃ paṭicca vuttaṃ.</p>

<p><span class="parno">7</span><a class="wp" id="wp6"></a>
<a id="p_11M_307" class="ms"></a>
‘Vacīsamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ vacīsamācāran’ti—iti kho panetaṃ vuttaṃ bhagavatā. Kiñcetaṃ
paṭicca vuttaṃ? Yathārūpaṃ, bhante, vacīsamācāraṃ sevato akusalā dhammā
abhivaḍḍhanti, kusalā dhammā parihāyanti, evarūpo vacīsamācāro na sevitabbo;
yathārūpañca kho, bhante, vacīsamācāraṃ sevato akusalā dhammā parihāyanti,
kusalā dhammā abhivaḍḍhanti evarūpo vacīsamācāro sevitabbo.</p>

<p><span class="parno">8</span>
<a class="pts1" id="pts3.48"></a>
<a id="p_11M_308" class="ms"></a>
<a class="msdiv" id="msdiv_112"></a>
Kathaṃrūpaṃ, bhante, vacīsamācāraṃ sevato akusalā dhammā abhivaḍḍhanti, kusalā
dhammā parihāyanti? Idha, bhante, ekacco musāvādī hoti. <span class="var" title="sabhaggato (bahūsu)" id="note156">Sabhāgato</span> vā <span class="var" title="parisaggato (bahūsu)" id="note157">parisāgato</span>
vā ñātimajjhagato vā pūgamajjhagato vā rājakulamajjhagato vā abhinīto
sakkhipuṭṭho: ‘ehambho purisa, yaṃ jānāsi taṃ vadehī’ti so ajānaṃ vā āha:
‘jānāmī’ti, jānaṃ vā āha: ‘na jānāmī’ti; apassaṃ vā āha: ‘passāmī’ti, passaṃ vā
āha: ‘na passāmī’ti—iti attahetu vā parahetu vā āmisakiñcikkhahetu vā
sampajānamusā bhāsitā hoti; pisuṇavāco kho pana hoti, ito sutvā amutra akkhātā
imesaṃ bhedāya, amutra vā sutvā imesaṃ akkhātā amūsaṃ bhedāya—iti samaggānaṃ
vā bhettā, bhinnānaṃ vā anuppadātā, vaggārāmo, vaggarato, vagganandī,
vaggakaraṇiṃ vācaṃ bhāsitā hoti; pharusavāco kho pana hoti, yā sā vācā kaṇḍakā
kakkasā pharusā parakaṭukā parābhisajjanī kodhasāmantā asamādhisaṃvattanikā,
tathārūpiṃ vācaṃ bhāsitā hoti; samphappalāpī kho pana hoti akālavādī abhūtavādī
anatthavādī adhammavādī avinayavādī, anidhānavatiṃ vācaṃ bhāsitā hoti akālena
anapadesaṃ apariyantavatiṃ anatthasaṃhitaṃ—evarūpaṃ, bhante, vacīsamācāraṃ
sevato akusalā dhammā abhivaḍḍhanti, kusalā dhammā parihāyanti.</p>

<p><span class="parno">9</span>
<a class="pts1" id="pts3.49"></a>
<a id="p_11M_309" class="ms"></a>
Kathaṃrūpaṃ, bhante, vacīsamācāraṃ sevato akusalā dhammā parihāyanti, kusalā
dhammā abhivaḍḍhanti? Idha, bhante, ekacco musāvādaṃ pahāya musāvādā paṭivirato
hoti sabhāgato vā parisāgato vā ñātimajjhagato vā pūgamajjhagato vā
rājakulamajjhagato vā abhinīto sakkhipuṭṭho: ‘ehambho purisa, yaṃ jānāsi taṃ
vadehī’ti so ajānaṃ vā āha: ‘na jānāmī’ti, jānaṃ vā āha: ‘jānāmī’ti, apassaṃ vā
āha: ‘na passāmī’ti, passaṃ vā āha: ‘passāmī’ti—iti attahetu vā parahetu vā
āmisakiñcikkhahetu vā na sampajānamusā bhāsitā hoti; pisuṇaṃ vācaṃ pahāya
pisuṇāya vācāya paṭivirato hoti, ito sutvā na amutra akkhātā imesaṃ bhedāya,
amutra vā sutvā na imesaṃ akkhātā amūsaṃ bhedāya—iti bhinnānaṃ vā sandhātā
sahitānaṃ vā anuppadātā samaggārāmo samaggarato samagganandī samaggakaraṇiṃ
vācaṃ bhāsitā hoti; pharusaṃ vācaṃ pahāya pharusāya vācāya paṭivirato hoti, yā
sā vācā nelā kaṇṇasukhā pemanīyā hadayangamā porī bahujanakantā bahujanamanāpā
tathārūpiṃ vācaṃ bhāsitā hoti; samphappalāpaṃ pahāya samphappalāpā paṭivirato
hoti kālavādī bhūtavādī atthavādī dhammavādī vinayavādī, nidhānavatiṃ vācaṃ
bhāsitā hoti kālena sāpadesaṃ pariyantavatiṃ atthasaṃhitaṃ—evarūpaṃ, bhante,
vacīsamācāraṃ sevato akusalā dhammā parihāyanti, kusalā dhammā abhivaḍḍhanti.
‘Vacīsamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ vacīsamācāran’ti—iti yaṃ taṃ vuttaṃ bhagavatā idametaṃ
paṭicca vuttaṃ.</p>
<hr>

<p><span class="parno">10</span><a class="wp" id="wp7"></a>
<a id="p_11M_310" class="ms"></a>
‘Manosamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ manosamācāran’ti—iti kho panetaṃ vuttaṃ bhagavatā. Kiñcetaṃ
paṭicca vuttaṃ? Yathārūpaṃ, bhante, manosamācāraṃ sevato akusalā dhammā
abhivaḍḍhanti, kusalā dhammā parihāyanti evarūpo manosamācāro na sevitabbo;
yathārūpañca kho, bhante, manosamācāraṃ sevato akusalā dhammā parihāyanti,
kusalā dhammā abhivaḍḍhanti evarūpo manosamācāro sevitabbo.</p>

<p><span class="parno">11</span>
<a class="pts1" id="pts3.50"></a>
<a id="p_11M_311" class="ms"></a>
<a class="msdiv" id="msdiv_113"></a>
Kathaṃrūpaṃ, bhante, manosamācāraṃ sevato akusalā dhammā abhivaḍḍhanti, kusalā
dhammā parihāyanti? Idha, bhante, ekacco abhijjhālu hoti, yaṃ taṃ parassa
paravittūpakaraṇaṃ taṃ abhijjhātā hoti: ‘aho vata yaṃ parassa taṃ mamassā’ti;
byāpannacitto kho pana hoti paduṭṭhamanasankappo: ‘ime sattā haññantu vā
vajjhantu vā ucchijjantu vā vinassantu vā mā vā ahesun’ti—evarūpaṃ, bhante,
manosamācāraṃ sevato akusalā dhammā abhivaḍḍhanti, kusalā dhammā parihāyanti.</p>

<p><span class="parno">12</span>
<a id="p_11M_312" class="ms"></a>
Kathaṃrūpaṃ, bhante, manosamācāraṃ sevato akusalā dhammā parihāyanti, kusalā
dhammā abhivaḍḍhanti? Idha, bhante, ekacco anabhijjhālu hoti, yaṃ taṃ parassa
paravittūpakaraṇaṃ taṃ nābhijjhātā hoti: ‘aho vata yaṃ parassa taṃ mamassā’ti;
abyāpannacitto kho pana hoti appaduṭṭhamanasankappo: ‘ime sattā averā
<span class="var" title="abyāpajjhā (bj, s1-3, km, pts1, mr)" id="note158">abyābajjhā</span> anīghā sukhī attānaṃ pariharantū’ti—evarūpaṃ, bhante,
manosamācāraṃ sevato akusalā dhammā parihāyanti, kusalā dhammā abhivaḍḍhanti.
‘Manosamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ manosamācāran’ti—iti yaṃ taṃ vuttaṃ bhagavatā idametaṃ
paṭicca vuttaṃ.</p>

<p><span class="parno">13</span><a class="wp" id="wp8"></a>
<a id="p_11M_313" class="ms"></a>
<a class="msdiv" id="msdiv_114"></a>
‘Cittuppādampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ cittuppādan’ti—iti kho panetaṃ vuttaṃ bhagavatā. Kiñcetaṃ
paṭicca vuttaṃ? Yathārūpaṃ, bhante, cittuppādaṃ sevato akusalā dhammā
abhivaḍḍhanti, kusalā dhammā parihāyanti evarūpo cittuppādo na sevitabbo;
yathārūpañca kho, bhante, cittuppādaṃ sevato akusalā dhammā parihāyanti, kusalā
dhammā abhivaḍḍhanti evarūpo cittuppādo sevitabbo.</p>

<p><span class="parno">14</span>
<a id="p_11M_314" class="ms"></a>
Kathaṃrūpaṃ, bhante, cittuppādaṃ sevato akusalā dhammā abhivaḍḍhanti, kusalā
dhammā parihāyanti? Idha, bhante, ekacco abhijjhālu hoti, abhijjhāsahagatena
cetasā viharati; byāpādavā hoti, byāpādasahagatena cetasā viharati; vihesavā
hoti, vihesāsahagatena cetasā viharati—evarūpaṃ, bhante, cittuppādaṃ sevato
akusalā dhammā abhivaḍḍhanti, kusalā dhammā parihāyanti.</p>

<p><span class="parno">15</span>
<a class="pts1" id="pts3.51"></a>
<a id="p_11M_315" class="ms"></a>
Kathaṃrūpaṃ, bhante, cittuppādaṃ sevato akusalā dhammā parihāyanti, kusalā
dhammā abhivaḍḍhanti? Idha, bhante, ekacco anabhijjhālu hoti,
anabhijjhāsahagatena cetasā viharati; abyāpādavā hoti, abyāpādasahagatena
cetasā viharati; avihesavā hoti, avihesāsahagatena cetasā viharati—evarūpaṃ,
bhante, cittuppādaṃ sevato akusalā dhammā parihāyanti, kusalā dhammā
abhivaḍḍhanti. ‘Cittuppādampāhaṃ, bhikkhave, duvidhena vadāmi—sevitabbampi,
asevitabbampi; tañca aññamaññaṃ cittuppādan’ti—iti yaṃ taṃ vuttaṃ bhagavatā
idametaṃ paṭicca vuttaṃ.</p>

<p><span class="parno">16</span><a class="wp" id="wp9"></a>
<a id="p_11M_316" class="ms"></a>
<a class="msdiv" id="msdiv_115"></a>
‘Saññāpaṭilābhampāhaṃ, bhikkhave, duvidhena vadāmi—sevitabbampi,
asevitabbampi; tañca aññamaññaṃ saññāpaṭilābhan’ti—iti kho panetaṃ vuttaṃ
bhagavatā. Kiñcetaṃ paṭicca vuttaṃ? Yathārūpaṃ, bhante, saññāpaṭilābhaṃ sevato
akusalā dhammā abhivaḍḍhanti, kusalā dhammā parihāyanti evarūpo saññāpaṭilābho
na sevitabbo; yathārūpañca kho, bhante, saññāpaṭilābhaṃ sevato akusalā dhammā
parihāyanti, kusalā dhammā abhivaḍḍhanti evarūpo saññāpaṭilābho sevitabbo.</p>

<p><span class="parno">17</span>
<a id="p_11M_317" class="ms"></a>
Kathaṃrūpaṃ, bhante, saññāpaṭilābhaṃ sevato akusalā dhammā abhivaḍḍhanti,
kusalā dhammā parihāyanti? Idha, bhante, ekacco abhijjhālu hoti,
abhijjhāsahagatāya saññāya viharati; byāpādavā hoti, byāpādasahagatāya saññāya
viharati; vihesavā hoti, vihesāsahagatāya saññāya viharati—evarūpaṃ, bhante,
saññāpaṭilābhaṃ sevato akusalā dhammā abhivaḍḍhanti, kusalā dhammā
parihāyanti.</p>

<p><span class="parno">18</span>
<a id="p_11M_318" class="ms"></a>
Kathaṃrūpaṃ, bhante, saññāpaṭilābhaṃ sevato akusalā dhammā parihāyanti, kusalā
dhammā abhivaḍḍhanti? Idha, bhante, ekacco anabhijjhālu hoti,
anabhijjhāsahagatāya saññāya viharati; abyāpādavā hoti, abyāpādasahagatāya
saññāya viharati; avihesavā hoti, avihesāsahagatāya saññāya viharati – 
evarūpaṃ, bhante, saññāpaṭilābhaṃ sevato akusalā dhammā parihāyanti, kusalā
dhammā abhivaḍḍhanti. ‘Saññāpaṭilābhampāhaṃ, bhikkhave, duvidhena vadāmi – 
sevitabbampi, asevitabbampi; tañca aññamaññaṃ saññāpaṭilābhan’ti—iti yaṃ taṃ
vuttaṃ bhagavatā idametaṃ paṭicca vuttaṃ.</p>

<p><span class="parno">19</span><a class="wp" id="wp10"></a>
<a class="pts1" id="pts3.52"></a>
<a id="p_11M_319" class="ms"></a>
<a class="msdiv" id="msdiv_116"></a>
‘Diṭṭhipaṭilābhampāhaṃ, bhikkhave, duvidhena vadāmi—sevitabbampi,
asevitabbampi; tañca aññamaññaṃ diṭṭhipaṭilābhan’ti—iti kho panetaṃ vuttaṃ
bhagavatā. Kiñcetaṃ paṭicca vuttaṃ? Yathārūpaṃ, bhante, diṭṭhipaṭilābhaṃ sevato
akusalā dhammā abhivaḍḍhanti, kusalā dhammā parihāyanti evarūpo diṭṭhipaṭilābho
na sevitabbo; yathārūpañca kho, bhante, diṭṭhipaṭilābhaṃ sevato akusalā dhammā
parihāyanti, kusalā dhammā abhivaḍḍhanti—evarūpo diṭṭhipaṭilābho sevitabbo.</p>

<p><span class="parno">20</span>
<a id="p_11M_320" class="ms"></a>
Kathaṃrūpaṃ, bhante, diṭṭhipaṭilābhaṃ sevato akusalā dhammā abhivaḍḍhanti,
kusalā dhammā parihāyanti? Idha, bhante, ekacco evaṃdiṭṭhiko hoti: ‘natthi
dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ
vipāko, natthi ayaṃ loko, natthi paro loko, natthi mātā, natthi pitā, natthi
sattā opapātikā, natthi loke samaṇabrāhmaṇā sammaggatā sammāpaṭipannā ye imañca
lokaṃ parañca lokaṃ sayaṃ abhiññā sacchikatvā pavedentī’ti—evarūpaṃ, bhante,
diṭṭhipaṭilābhaṃ sevato akusalā dhammā abhivaḍḍhanti, kusalā dhammā
parihāyanti.</p>

<p><span class="parno">21</span>
<a id="p_11M_321" class="ms"></a>
Kathaṃrūpaṃ, bhante, diṭṭhipaṭilābhaṃ sevato akusalā dhammā parihāyanti, kusalā
dhammā abhivaḍḍhanti? Idha, bhante, ekacco evaṃdiṭṭhiko hoti: ‘atthi dinnaṃ,
atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko,
atthi ayaṃ loko, atthi paro loko, atthi mātā, atthi pitā, atthi sattā
opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ
parañca lokaṃ sayaṃ abhiññā sacchikatvā pavedentī’ti—evarūpaṃ, bhante,
diṭṭhipaṭilābhaṃ sevato akusalā dhammā parihāyanti, kusalā dhammā
abhivaḍḍhanti. ‘Diṭṭhipaṭilābhampāhaṃ, bhikkhave, duvidhena vadāmi – 
sevitabbampi, asevitabbampi; tañca aññamaññaṃ diṭṭhipaṭilābhan’ti—iti yaṃ taṃ
vuttaṃ bhagavatā idametaṃ paṭicca vuttaṃ.</p>

<p><span class="parno">22</span><a class="wp" id="wp11"></a>
<a class="pts1" id="pts3.53"></a>
<a id="p_11M_322" class="ms"></a>
<a class="msdiv" id="msdiv_117"></a>
‘Attabhāvapaṭilābhampāhaṃ, bhikkhave, duvidhena vadāmi—sevitabbampi,
asevitabbampi; tañca aññamaññaṃ attabhāvapaṭilābhan’ti—iti kho panetaṃ vuttaṃ
bhagavatā. Kiñcetaṃ paṭicca vuttaṃ? Yathārūpaṃ, bhante, attabhāvapaṭilābhaṃ
sevato akusalā dhammā abhivaḍḍhanti, kusalā dhammā parihāyanti—evarūpo
attabhāvapaṭilābho na sevitabbo; yathārūpañca kho, bhante, attabhāvapaṭilābhaṃ
sevato akusalā dhammā parihāyanti, kusalā dhammā abhivaḍḍhanti—evarūpo
attabhāvapaṭilābho sevitabbo.</p>

<p><span class="parno">23</span>
<a id="p_11M_323" class="ms"></a>
Kathaṃrūpaṃ, bhante, attabhāvapaṭilābhaṃ sevato akusalā dhammā abhivaḍḍhanti,
kusalā dhammā parihāyanti? <span class="var" title="sabyāpajjhaṃ (bj, s2, s3, km, mr) | byāpajjhaṃ (s1) | savyāpajjhaṃ (pts1)" id="note159">Sabyābajjhaṃ</span>, bhante, attabhāvapaṭilābhaṃ
abhinibbattayato apariniṭṭhitabhāvāya akusalā dhammā abhivaḍḍhanti, kusalā
dhammā parihāyanti; abyābajjhaṃ, bhante, attabhāvapaṭilābhaṃ abhinibbattayato
pariniṭṭhitabhāvāya akusalā dhammā parihāyanti, kusalā dhammā abhivaḍḍhanti.
‘Attabhāvapaṭilābhampāhaṃ, bhikkhave, duvidhena vadāmi—sevitabbampi,
asevitabbampi; tañca aññamaññaṃ attabhāvapaṭilābhan’ti—iti yaṃ taṃ vuttaṃ
bhagavatā idametaṃ paṭicca vuttaṃ.</p>

<p><span class="parno">24</span><a class="wp" id="wp12"></a>
<a id="p_11M_324" class="ms"></a>
Imassa kho ahaṃ, bhante, bhagavatā sankhittena bhāsitassa, vitthārena atthaṃ
avibhattassa, evaṃ vitthārena atthaṃ ājānāmī"ti.</p>
<hr>

<p><span class="parno">25</span><a class="wp" id="wp13"></a>
<a id="p_11M_325" class="ms"></a>
<a class="msdiv" id="msdiv_118"></a>
"Sādhu sādhu, sāriputta. Sādhu kho tvaṃ, sāriputta, imassa mayā sankhittena
bhāsitassa, vitthārena atthaṃ avibhattassa, evaṃ vitthārena atthaṃ ājānāsi.</p>

<p><span class="parno">26</span><a class="wp" id="wp14"></a>
<a id="p_11M_326" class="ms"></a>
‘Kāyasamācārampāhaṃ, bhikkhave, duvidhena vadāmi—sevitabbampi, asevitabbampi;
tañca aññamaññaṃ kāyasamācāran’ti—iti kho panetaṃ vuttaṃ mayā. Kiñcetaṃ
paṭicca vuttaṃ? Yathārūpaṃ, sāriputta, kāyasamācāraṃ sevato akusalā dhammā
abhivaḍḍhanti, kusalā dhammā parihāyanti evarūpo kāyasamācāro na sevitabbo;
yathārūpañca kho, sāriputta, kāyasamācāraṃ sevato akusalā dhammā parihāyanti,
kusalā dhammā abhivaḍḍhanti—evarūpo kāyasamācāro sevitabbo.</p>

<p><span class="parno">27</span><a class="wp" id="wp15"></a>
<a class="pts1" id="pts3.54"></a>
<a id="p_11M_327" class="ms"></a>
Kathaṃrūpaṃ, sāriputta, kāyasamācāraṃ sevato akusalā dhammā abhivaḍḍhanti,
kusalā dhammā parihāyanti? Idha, sāriputta, ekacco pāṇātipātī hoti luddo
lohitapāṇi hatappahate niviṭṭho adayāpanno pāṇabhūtesu; adinnādāyī kho pana
hoti, yaṃ taṃ parassa paravittūpakaraṇaṃ gāmagataṃ vā araññagataṃ vā taṃ
adinnaṃ theyyasankhātaṃ ādātā hoti; kāmesumicchācārī kho pana hoti, yā tā
māturakkhitā piturakkhitā mātāpiturakkhitā bhāturakkhitā bhaginirakkhitā
ñātirakkhitā gottarakkhitā dhammarakkhitā sassāmikā saparidaṇḍā antamaso
mālāguḷaparikkhittāpi tathārūpāsu cārittaṃ āpajjitā hoti—evarūpaṃ, sāriputta,
kāyasamācāraṃ sevato akusalā dhammā abhivaḍḍhanti, kusalā dhammā parihāyanti.</p>

<p><span class="parno">28</span><a class="wp" id="wp16"></a>
<a id="p_11M_328" class="ms"></a>
Kathaṃrūpaṃ, sāriputta, kāyasamācāraṃ sevato akusalā dhammā parihāyanti, kusalā
dhammā abhivaḍḍhanti? Idha, sāriputta, ekacco pāṇātipātaṃ pahāya pāṇātipātā
paṭivirato hoti nihitadaṇḍo nihitasattho, lajjī dayāpanno sabbapāṇabhūtahitānukampī viharati; adinnādānaṃ pahāya adinnādānā paṭivirato hoti, yaṃ taṃ parassa paravittūpakaraṇaṃ gāmagataṃ vā araññagataṃ vā taṃ nādinnaṃ theyyasankhātaṃ ādātā hoti; kāmesumicchācāraṃ pahāya kāmesumicchācārā paṭivirato hoti, yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sassāmikā saparidaṇḍā antamaso mālāguḷaparikkhittāpi tathārūpāsu na cārittaṃ āpajjitā hoti—evarūpaṃ, sāriputta, kāyasamācāraṃ sevato akusalā dhammā parihāyanti, kusalā dhammā abhivaḍḍhanti. ‘Kāyasamācārampāhaṃ, bhikkhave, duvidhena vadāmi—sevitabbampi, asevitabbampi; tañca aññamaññaṃ kāyasamācāran’ti—iti yaṃ taṃ vuttaṃ mayā idametaṃ paṭicca vuttaṃ.</p>

<p><span class="parno">29</span><a class="wp" id="wp17-19"></a>
<a class="pts1" id="pts3.55"></a>
<a id="p_11M_329" class="ms"></a>
Vacīsamācārampāhaṃ, bhikkhave, duvidhena vadāmi … pe … manosamācārampāhaṃ,
bhikkhave, duvidhena vadāmi … pe … cittuppādampāhaṃ, bhikkhave, duvidhena
vadāmi … pe … saññāpaṭilābhampāhaṃ, bhikkhave, duvidhena vadāmi … pe  …
diṭṭhipaṭilābhampāhaṃ, bhikkhave, duvidhena vadāmi … pe  … .</p>

<p><span class="parno">30</span><a class="wp" id="wp20"></a>
<a id="p_11M_330" class="ms"></a>
‘Attabhāvapaṭilābhampāhaṃ, bhikkhave, duvidhena vadāmi—sevitabbampi,
asevitabbampi; tañca aññamaññaṃ attabhāvapaṭilābhan’ti—iti kho panetaṃ vuttaṃ
mayā. Kiñcetaṃ paṭicca vuttaṃ? Yathārūpaṃ, sāriputta, attabhāvapaṭilābhaṃ
sevato akusalā dhammā abhivaḍḍhanti, kusalā dhammā parihāyanti evarūpo
attabhāvapaṭilābho na sevitabbo; yathārūpañca kho, sāriputta,
attabhāvapaṭilābhaṃ sevato akusalā dhammā parihāyanti, kusalā dhammā
abhivaḍḍhanti—evarūpo attabhāvapaṭilābho sevitabbo.</p>

<p><span class="parno">31</span><a class="wp" id="wp21"></a>
<a id="p_11M_331" class="ms"></a>
Kathaṃrūpaṃ, sāriputta, attabhāvapaṭilābhaṃ sevato akusalā dhammā
abhivaḍḍhanti, kusalā dhammā parihāyanti? Sabyābajjhaṃ, sāriputta,
attabhāvapaṭilābhaṃ abhinibbattayato apariniṭṭhitabhāvāya akusalā dhammā
abhivaḍḍhanti, kusalā dhammā parihāyanti; abyābajjhaṃ, sāriputta,
attabhāvapaṭilābhaṃ abhinibbattayato pariniṭṭhitabhāvāya akusalā dhammā
parihāyanti, kusalā dhammā abhivaḍḍhanti. ‘Attabhāvapaṭilābhampāhaṃ, bhikkhave,
duvidhena vadāmi—sevitabbampi, asevitabbampi; tañca aññamaññaṃ
attabhāvapaṭilābhan’ti—iti yaṃ taṃ vuttaṃ mayā idametaṃ paṭicca vuttaṃ.
Imassa kho, sāriputta, mayā sankhittena bhāsitassa evaṃ vitthārena attho
daṭṭhabbo.</p>
<hr>

<p><span class="parno">32</span><a class="wp" id="wp22"></a>
<a id="p_11M_332" class="ms"></a>
<a class="msdiv" id="msdiv_119"></a>
Cakkhuviññeyyaṃ rūpampāhaṃ, sāriputta, duvidhena vadāmi—sevitabbampi,
asevitabbampi; sotaviññeyyaṃ saddampāhaṃ, sāriputta, duvidhena vadāmi – 
sevitabbampi asevitabbampi; ghānaviññeyyaṃ gandhampāhaṃ, sāriputta, duvidhena
vadāmi—sevitabbampi, asevitabbampi; jivhāviññeyyaṃ rasampāhaṃ, sāriputta,
duvidhena vadāmi—sevitabbampi, asevitabbampi; kāyaviññeyyaṃ phoṭṭhabbampāhaṃ,
sāriputta, duvidhena vadāmi—sevitabbampi, asevitabbampi; manoviññeyyaṃ
dhammampāhaṃ, sāriputta, duvidhena vadāmi—sevitabbampi, asevitabbampī"ti.</p>
<hr>

<p><span class="parno">33</span><a class="wp" id="wp23"></a>
<a class="pts1" id="pts3.56"></a>
<a id="p_11M_333" class="ms"></a>
Evaṃ vutte, āyasmā sāriputto bhagavantaṃ etadavoca: "imassa kho ahaṃ, bhante,
bhagavatā sankhittena bhāsitassa, vitthārena atthaṃ avibhattassa, evaṃ
vitthārena atthaṃ ājānāmi. <a class="wp" id="wp24"></a>‘Cakkhuviññeyyaṃ rūpampāhaṃ, sāriputta, duvidhena
vadāmi—sevitabbampi, asevitabbampī’ti—iti kho panetaṃ vuttaṃ bhagavatā.
Kiñcetaṃ paṭicca vuttaṃ? Yathārūpaṃ, bhante, cakkhuviññeyyaṃ rūpaṃ sevato
akusalā dhammā abhivaḍḍhanti, kusalā dhammā parihāyanti evarūpaṃ
cakkhuviññeyyaṃ rūpaṃ na sevitabbaṃ; yathārūpañca kho, bhante, cakkhuviññeyyaṃ
rūpaṃ sevato akusalā dhammā parihāyanti, kusalā dhammā abhivaḍḍhanti evarūpaṃ
cakkhuviññeyyaṃ rūpaṃ sevitabbaṃ. ‘Cakkhuviññeyyaṃ rūpampāhaṃ, sāriputta,
duvidhena vadāmi—sevitabbampi, asevitabbampī’ti—iti yaṃ taṃ vuttaṃ
bhagavatā idametaṃ paṭicca vuttaṃ.</p>
<hr>

<p><span class="parno">34</span><a class="wp" id="wp25"></a>
<a class="pts1" id="pts3.57"></a>
<a id="p_11M_334" class="ms"></a>
Sotaviññeyyaṃ saddampāhaṃ, sāriputta … pe … evarūpo sotaviññeyyo saddo na
sevitabbo … evarūpo sotaviññeyyo saddo sevitabbo … <a class="wp" id="wp26"></a>evarūpo ghānaviññeyyo gandho
na sevitabbo … evarūpo ghānaviññeyyo gandho sevitabbo … <a class="wp" id="wp27"></a>evarūpo jivhāviññeyyo
raso na sevitabbo … evarūpo jivhāviññeyyo raso sevitabbo … kāyaviññeyyaṃ
phoṭṭhabbampāhaṃ, sāriputta … <a class="wp" id="wp28"></a>evarūpo kāyaviññeyyo phoṭṭhabbo na sevitabbo  …
evarūpo kāyaviññeyyo phoṭṭhabbo sevitabbo.</p>
<hr>

<p><span class="parno">35</span><a class="wp" id="wp29"></a>
<a class="pts1" id="pts3.58"></a>
<a id="p_11M_335" class="ms"></a>
‘Manoviññeyyaṃ dhammampāhaṃ, sāriputta, duvidhena vadāmi—sevitabbampi,
asevitabbampī’ti—iti kho panetaṃ vuttaṃ bhagavatā. Kiñcetaṃ paṭicca vuttaṃ?
<a class="wp" id="wp30"></a>Yathārūpaṃ, bhante, manoviññeyyaṃ dhammaṃ sevato akusalā dhammā abhivaḍḍhanti,
kusalā dhammā parihāyanti evarūpo manoviññeyyo dhammo na sevitabbo;
yathārūpañca kho, bhante, manoviññeyyaṃ dhammaṃ sevato akusalā dhammā
parihāyanti, kusalā dhammā abhivaḍḍhanti evarūpo manoviññeyyo dhammo sevitabbo.
‘Manoviññeyyaṃ dhammampāhaṃ, sāriputta, duvidhena vadāmi—sevitabbampi,
asevitabbampī’ti—iti yaṃ taṃ vuttaṃ bhagavatā idametaṃ paṭicca vuttaṃ. Imassa
kho ahaṃ, bhante, bhagavatā sankhittena bhāsitassa, vitthārena atthaṃ
avibhattassa, evaṃ vitthārena atthaṃ ājānāmī"ti.</p>
<hr>

<p><span class="parno">36</span><a class="wp" id="wp31"></a>
<a id="p_11M_336" class="ms"></a>
<a class="msdiv" id="msdiv_120"></a>
"Sādhu sādhu, sāriputta. Sādhu kho tvaṃ, sāriputta, imassa mayā sankhittena
bhāsitassa, vitthārena atthaṃ avibhattassa, evaṃ vitthārena atthaṃ ājānāsi.
<a class="wp" id="wp32-36"></a>‘Cakkhuviññeyyaṃ rūpampāhaṃ, sāriputta, duvidhena vadāmi—sevitabbampi,
asevitabbampī’ti—iti kho panetaṃ vuttaṃ mayā. Kiñcetaṃ paṭicca vuttaṃ?
Yathārūpaṃ, sāriputta, cakkhuviññeyyaṃ rūpaṃ sevato akusalā dhammā
abhivaḍḍhanti, kusalā dhammā parihāyanti evarūpaṃ cakkhuviññeyyaṃ rūpaṃ na
sevitabbaṃ; yathārūpañca kho, sāriputta, cakkhuviññeyyaṃ rūpaṃ sevato akusalā
dhammā parihāyanti, kusalā dhammā abhivaḍḍhanti evarūpaṃ cakkhuviññeyyaṃ rūpaṃ
sevitabbaṃ. ‘Cakkhuviññeyyaṃ rūpampāhaṃ, sāriputta, duvidhena vadāmi – 
sevitabbampi, asevitabbampī’ti—iti yaṃ taṃ vuttaṃ mayā idametaṃ paṭicca
vuttaṃ.</p>

<p><span class="parno">37</span><a class="wp" id="wp37"></a>
<a id="p_11M_337" class="ms"></a>
Sotaviññeyyaṃ saddampāhaṃ, sāriputta … pe … evarūpo sotaviññeyyo saddo na
sevitabbo … evarūpo sotaviññeyyo saddo sevitabbo … evarūpo ghānaviññeyyo gandho
na sevitabbo … evarūpo ghānaviññeyyo gandho sevitabbo … evarūpo jivhāviññeyyo
raso na sevitabbo … evarūpo jivhāviññeyyo raso sevitabbo … evarūpo kāyaviññeyyo
phoṭṭhabbo na sevitabbo … evarūpo kāyaviññeyyo phoṭṭhabbo sevitabbo.</p>

<p><span class="parno">38</span><a class="wp" id="wp38"></a>
<a id="p_11M_338" class="ms"></a>
Manoviññeyyaṃ dhammampāhaṃ, sāriputta … pe … evarūpo manoviññeyyo dhammo na
sevitabbo … evarūpo manoviññeyyo dhammo sevitabbo. ‘Manoviññeyyaṃ dhammampāhaṃ,
sāriputta, duvidhena vadāmi—sevitabbampi, asevitabbampī’ti—iti yaṃ taṃ
vuttaṃ mayā idametaṃ paṭicca vuttaṃ. Imassa kho, sāriputta, mayā sankhittena
bhāsitassa evaṃ vitthārena attho daṭṭhabbo.</p>
<hr>

<p><span class="parno">39</span><a class="wp" id="wp39"></a>
<a id="p_11M_339" class="ms"></a>
<a class="msdiv" id="msdiv_121"></a>
Cīvaraṃpāhaṃ, sāriputta, duvidhena vadāmi—sevitabbampi, asevitabbampi … pe  …
piṇḍapātaṃpāhaṃ, sāriputta … senāsanaṃpāhaṃ, sāriputta … gāmampāhaṃ, sāriputta
 …  nigamampāhaṃ, sāriputta … nagarampāhaṃ, sāriputta … janapadampāhaṃ, sāriputta
 …  puggalaṃpāhaṃ, sāriputta, duvidhena vadāmi—sevitabbampi, asevitabbampī"ti.</p>

<p><span class="parno">40</span><a class="wp" id="wp40"></a>
<a class="pts1" id="pts3.59"></a>
<a id="p_11M_340" class="ms"></a>
Evaṃ vutte, āyasmā sāriputto bhagavantaṃ etadavoca: "imassa kho ahaṃ, bhante,
bhagavatā sankhittena bhāsitassa, vitthārena atthaṃ avibhattassa, evaṃ
vitthārena atthaṃ ājānāmi. <a class="wp" id="wp41"></a>‘Cīvaraṃpāhaṃ, sāriputta, duvidhena vadāmi – 
sevitabbampi, asevitabbampī’ti—iti kho panetaṃ vuttaṃ bhagavatā. Kiñcetaṃ
paṭicca vuttaṃ? Yathārūpaṃ, bhante, cīvaraṃ sevato akusalā dhammā
abhivaḍḍhanti, kusalā dhammā parihāyanti evarūpaṃ cīvaraṃ na sevitabbaṃ;
yathārūpañca kho, bhante, cīvaraṃ sevato akusalā dhammā parihāyanti, kusalā
dhammā abhivaḍḍhanti evarūpaṃ cīvaraṃ sevitabbaṃ. ‘Cīvaraṃpāhaṃ, sāriputta,
duvidhena vadāmi—sevitabbampi, asevitabbampī’ti—iti yaṃ taṃ vuttaṃ
bhagavatā idametaṃ paṭicca vuttaṃ.</p>
<hr>

<p><span class="parno">41</span><a class="wp" id="wp42"></a>
<a id="p_11M_341" class="ms"></a>
Piṇḍapātaṃpāhaṃ, sāriputta … pe … evarūpo piṇḍapāto na sevitabbo … evarūpo
piṇḍapāto sevitabbo … <a class="wp" id="wp43"></a>senāsanaṃpāhaṃ, sāriputta … pe … evarūpaṃ senāsanaṃ na
sevitabbaṃ … evarūpaṃ senāsanaṃ sevitabbaṃ … <a class="wp" id="wp44"></a>gāmampāhaṃ, sāriputta … pe  …
<a class="wp" id="wp45"></a>evarūpo gāmo na sevitabbo … evarūpo gāmo sevitabbo … evarūpo nigamo na
sevitabbo … evarūpo nigamo sevitabbo … <a class="wp" id="wp46."></a>evarūpaṃ nagaraṃ na sevitabbaṃ  …
evarūpaṃ nagaraṃ sevitabbaṃ … <a class="wp" id="wp47"></a>evarūpo janapado na sevitabbo … evarūpo janapado
sevitabbo.</p>
<hr>

<p><span class="parno">42</span><a class="wp" id="wp48"></a>
<a id="p_11M_342" class="ms"></a>
‘Puggalaṃpāhaṃ, sāriputta, duvidhena vadāmi—sevitabbampi, asevitabbampī’ti – 
iti kho panetaṃ vuttaṃ bhagavatā. Kiñcetaṃ paṭicca vuttaṃ? Yathārūpaṃ, bhante,
puggalaṃ sevato akusalā dhammā abhivaḍḍhanti, kusalā dhammā parihāyanti evarūpo
puggalo na sevitabbo; yathārūpañca kho, bhante, puggalaṃ sevato akusalā dhammā
parihāyanti, kusalā dhammā abhivaḍḍhanti evarūpo puggalo sevitabbo.
‘Puggalaṃpāhaṃ, sāriputta, duvidhena vadāmi—sevitabbampi, asevitabbampī’ti – 
iti yaṃ taṃ vuttaṃ bhagavatā idametaṃ paṭicca vuttanti. <a class="wp" id="wp49"></a>Imassa kho ahaṃ,
bhante, bhagavatā sankhittena bhāsitassa, vitthārena atthaṃ avibhattassa evaṃ
vitthārena atthaṃ ājānāmī"ti.</p>
<hr>

<p><span class="parno">43</span><a class="wp" id="wp50"></a>
<a class="pts1" id="pts3.60"></a>
<a id="p_11M_343" class="ms"></a>
<a class="msdiv" id="msdiv_122"></a>
"Sādhu sādhu, sāriputta. Sādhu kho tvaṃ, sāriputta, imassa mayā sankhittena
bhāsitassa, vitthārena atthaṃ avibhattassa evaṃ vitthārena atthaṃ ājānāsi.
<a class="wp" id="wp51-58"></a>‘Cīvaraṃpāhaṃ, sāriputta, duvidhena vadāmi—sevitabbampi, asevitabbampī’ti – 
iti kho panetaṃ vuttaṃ mayā. Kiñcetaṃ paṭicca vuttaṃ? Yathārūpaṃ, sāriputta,
cīvaraṃ sevato akusalā dhammā abhivaḍḍhanti, kusalā dhammā parihāyanti evarūpaṃ
cīvaraṃ na sevitabbaṃ; yathārūpañca kho, sāriputta, cīvaraṃ sevato akusalā
dhammā parihāyanti, kusalā dhammā abhivaḍḍhanti evarūpaṃ cīvaraṃ sevitabbaṃ.
‘Cīvaraṃpāhaṃ, sāriputta, duvidhena vadāmi—sevitabbampi, asevitabbampī’ti – 
iti yaṃ taṃ vuttaṃ mayā idametaṃ paṭicca vuttaṃ. (Yathā paṭhamaṃ tathā
vitthāretabbaṃ) Evarūpo piṇḍapāto … evarūpaṃ senāsanaṃ … evarūpo gāmo … evarūpo
nigamo … evarūpaṃ nagaraṃ … evarūpo janapado.</p>

<p><span class="parno">44</span><a class="wp" id="wp59"></a>
<a id="p_11M_344" class="ms"></a>
‘Puggalaṃpāhaṃ, sāriputta, duvidhena vadāmi—sevitabbampi, asevitabbampī’ti – 
iti kho panetaṃ vuttaṃ mayā. Kiñcetaṃ paṭicca vuttaṃ? Yathārūpaṃ, sāriputta,
puggalaṃ sevato akusalā dhammā abhivaḍḍhanti, kusalā dhammā parihāyanti evarūpo
puggalo na sevitabbo; yathārūpañca kho, sāriputta, puggalaṃ sevato akusalā
dhammā parihāyanti, kusalā dhammā abhivaḍḍhanti evarūpo puggalo sevitabbo.
‘Puggalaṃpāhaṃ, sāriputta, duvidhena vadāmi—sevitabbampi, asevitabbampī’ti – 
iti yaṃ taṃ vuttaṃ mayā idametaṃ paṭicca vuttaṃ. Imassa kho, sāriputta, mayā
sankhittena bhāsitassa evaṃ vitthārena attho daṭṭhabbo.</p>
<hr>

<p><span class="parno">45</span><a class="wp" id="wp60"></a>
<a id="p_11M_345" class="ms"></a>
<a class="msdiv" id="msdiv_123"></a>
Sabbepi ce, sāriputta, khattiyā imassa mayā sankhittena bhāsitassa evaṃ
vitthārena atthaṃ ājāneyyuṃ, sabbesānampissa khattiyānaṃ dīgharattaṃ hitāya
sukhāya. Sabbepi ce, sāriputta, brāhmaṇā … pe … sabbepi ce, sāriputta, vessā  …
sabbepi ce, sāriputta, suddā imassa mayā sankhittena bhāsitassa evaṃ vitthārena
atthaṃ ājāneyyuṃ, sabbesānampissa suddānaṃ dīgharattaṃ hitāya sukhāya.
Sadevakopi ce, sāriputta, loko samārako sabrahmako sassamaṇabrāhmaṇī pajā
sadevamanussā imassa mayā sankhittena bhāsitassa evaṃ vitthārena atthaṃ
ājāneyya, sadevakassapissa lokassa samārakassa sabrahmakassa
sassamaṇabrāhmaṇiyā pajāya sadevamanussāya dīgharattaṃ hitāya sukhāyā"ti.</p>

<p><span class="parno">46</span><a class="wp" id="wp46"></a>
<a class="pts1" id="pts3.61"></a>
<a id="p_11M_346" class="ms"></a>
Idamavoca bhagavā. Attamano āyasmā sāriputto bhagavato bhāsitaṃ abhinandīti.</p>
<p class="endsection">Sevitabbāsevitabbasuttaṃ niṭṭhitaṃ catutthaṃ.</p>
</div>
</section>
<div id="nextprev"><a id="previous-sutta" href="./mn113.html"></a><a id="next-sutta" href="./mn115.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN114: Sevitabbāsevitabbasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
