<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Majjhima Nikaya 137</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a class="pressed" href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Majjhima Nikaya</h2>
<h2>MN137: Saḷāyatanavibhangasutta - The Exposition of the Sixfold Base</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
<p>For more copyright information please see: <a href="../home/copyright.html#mn">here.</a></p></span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a id="p_11M_920" class="ms"></a>
<a class="msdiv" id="msdiv_304"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Tatra kho bhagavā bhikkhū āmantesi: "bhikkhavo"ti. "Bhadante"ti te bhikkhū
bhagavato paccassosuṃ. Bhagavā etadavoca: <a class="wp" id="wp2"></a>"saḷāyatanavibhangaṃ vo, bhikkhave,
desessāmi. Taṃ suṇātha, sādhukaṃ manasi karotha, bhāsissāmī"ti. "Evaṃ,
bhante"ti kho te bhikkhū bhagavato paccassosuṃ. Bhagavā etadavoca: </p>

<p><span class="parno">2</span><a class="wp" id="wp3"></a>
<a class="pts1" id="pts3.216"></a>
<a id="p_11M_921" class="ms"></a>
"‘Cha ajjhattikāni āyatanāni veditabbāni, cha bāhirāni āyatanāni veditabbāni,
cha viññāṇakāyā veditabbā, cha phassakāyā veditabbā, aṭṭhārasa manopavicārā
veditabbā, chattiṃsa sattapadā veditabbā, tatra idaṃ nissāya idaṃ pajahatha,
tayo satipaṭṭhānā yadariyo sevati yadariyo sevamāno satthā gaṇamanusāsitumarahati, so vuccati <span class="var" title="yogācariyānaṃ (mr)" id="note442">yoggācariyānaṃ</span> anuttaro purisadammasārathī’ti—ayamuddeso saḷāyatanavibhangassa.</p>

<p><span class="parno">3</span><a class="wp" id="wp4"></a>
<a id="p_11M_922" class="ms"></a>
<a class="msdiv" id="msdiv_305"></a>
‘Cha ajjhattikāni āyatanāni veditabbānī’ti—iti kho panetaṃ vuttaṃ. Kiñcetaṃ
paṭicca vuttaṃ? ‘Cakkhāyatanaṃ sotāyatanaṃ ghānāyatanaṃ jivhāyatanaṃ
kāyāyatanaṃ manāyatanaṃ—cha ajjhattikāni āyatanāni veditabbānī’ti—iti yaṃ
taṃ vuttaṃ idametaṃ paṭicca vuttaṃ. <span class="brnum">(1)</span></p>

<p><span class="parno">4</span><a class="wp" id="wp5"></a>
<a id="p_11M_923" class="ms"></a>
‘Cha bāhirāni āyatanāni veditabbānī’ti—iti kho panetaṃ vuttaṃ. Kiñcetaṃ
paṭicca vuttaṃ? ‘Rūpāyatanaṃ saddāyatanaṃ gandhāyatanaṃ rasāyatanaṃ
phoṭṭhabbāyatanaṃ dhammāyatanaṃ—cha bāhirāni āyatanāni veditabbānī’ti—iti
yaṃ taṃ vuttaṃ idametaṃ paṭicca vuttaṃ. <span class="brnum">(2)</span></p>

<p><span class="parno">5</span><a class="wp" id="wp6"></a>
<a id="p_11M_924" class="ms"></a>
‘Cha viññāṇakāyā veditabbā’ti—iti kho panetaṃ vuttaṃ. Kiñcetaṃ paṭicca
vuttaṃ? ‘Cakkhuviññāṇaṃ sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ
manoviññāṇaṃ—cha viññāṇakāyā veditabbā’ti—iti yaṃ taṃ vuttaṃ idametaṃ
paṭicca vuttaṃ. <span class="brnum">(3)</span></p>

<p><span class="parno">6</span><a class="wp" id="wp7"></a>
<a id="p_11M_925" class="ms"></a>
‘Cha phassakāyā veditabbā’ti—iti kho panetaṃ vuttaṃ. Kiñcetaṃ paṭicca vuttaṃ?
‘Cakkhusamphasso sotasamphasso ghānasamphasso jivhāsamphasso kāyasamphasso
manosamphasso—cha phassakāyā veditabbā’ti—iti yaṃ taṃ vuttaṃ idametaṃ
paṭicca vuttaṃ. <span class="brnum">(4)</span></p>

<p><span class="parno">7</span><a class="wp" id="wp8"></a>
<a class="pts1" id="pts3.217"></a>
<a id="p_11M_926" class="ms"></a>
‘Aṭṭhārasa manopavicārā veditabbā’ti—iti kho panetaṃ vuttaṃ. Kiñcetaṃ paṭicca
vuttaṃ? ‘Cakkhunā rūpaṃ disvā somanassaṭṭhānīyaṃ rūpaṃ upavicarati,
domanassaṭṭhānīyaṃ rūpaṃ upavicarati, upekkhāṭṭhānīyaṃ rūpaṃ upavicarati.
Sotena saddaṃ sutvā … pe … ghānena gandhaṃ ghāyitvā … jivhāya rasaṃ sāyitvā  …
kāyena phoṭṭhabbaṃ phusitvā … manasā dhammaṃ viññāya somanassaṭṭhānīyaṃ dhammaṃ
upavicarati, domanassaṭṭhānīyaṃ dhammaṃ upavicarati, upekkhāṭṭhānīyaṃ dhammaṃ
upavicarati. Iti cha somanassūpavicārā, cha domanassūpavicārā, cha
upekkhūpavicārā, aṭṭhārasa manopavicārā veditabbā’ti—iti yaṃ taṃ vuttaṃ
idametaṃ paṭicca vuttaṃ. <span class="brnum">(5)</span></p>

<p><span class="parno">8</span><a class="wp" id="wp9"></a>
<a id="p_11M_927" class="ms"></a>
<a class="msdiv" id="msdiv_306"></a>
‘Chattiṃsa sattapadā veditabbā’ti—iti kho panetaṃ vuttaṃ. Kiñcetaṃ paṭicca
vuttaṃ? Cha <span class="var" title="gehassitāni (?)" id="note443">gehasitāni</span> somanassāni, cha <span class="var" title="nekkhammassitāni (ṭīkā)" id="note444">nekkhammasitāni</span> somanassāni, cha
gehasitāni domanassāni, cha nekkhammasitāni domanassāni, cha gehasitā upekkhā,
cha nekkhammasitā upekkhā. <a class="wp" id="wp10"></a>Tattha katamāni cha gehasitāni somanassāni?
Cakkhuviññeyyānaṃ rūpānaṃ iṭṭhānaṃ kantānaṃ manāpānaṃ manoramānaṃ
lokāmisapaṭisaṃyuttānaṃ paṭilābhaṃ vā paṭilābhato samanupassato pubbe vā
paṭiladdhapubbaṃ atītaṃ niruddhaṃ vipariṇataṃ samanussarato uppajjati
somanassaṃ. Yaṃ evarūpaṃ somanassaṃ idaṃ vuccati gehasitaṃ somanassaṃ.
Sotaviññeyyānaṃ saddānaṃ … ghānaviññeyyānaṃ gandhānaṃ … jivhāviññeyyānaṃ
rasānaṃ … kāyaviññeyyānaṃ phoṭṭhabbānaṃ … manoviññeyyānaṃ dhammānaṃ iṭṭhānaṃ
kantānaṃ manāpānaṃ … pe … somanassaṃ. Yaṃ evarūpaṃ somanassaṃ idaṃ vuccati
gehasitaṃ somanassaṃ. Imāni cha gehasitāni somanassāni.</p>

<p><span class="parno">9</span><a class="wp" id="wp11"></a>
<a class="pts1" id="pts3.218"></a>
<a id="p_11M_928" class="ms"></a>
Tattha katamāni cha nekkhammasitāni somanassāni? Rūpānaṃ tveva aniccataṃ
viditvā <span class="var" title="vipariṇāmaṃ virāgaṃ nirodhaṃ (mr)" id="note445">vipariṇāmavirāganirodhaṃ</span>, ‘pubbe ceva rūpā etarahi ca sabbe te rūpā
aniccā dukkhā vipariṇāmadhammā’ti evametaṃ yathābhūtaṃ sammappaññāya passato
uppajjati somanassaṃ. Yaṃ evarūpaṃ somanassaṃ idaṃ vuccati nekkhammasitaṃ
somanassaṃ. Saddānaṃ tveva … gandhānaṃ tveva … rasānaṃ tveva … phoṭṭhabbānaṃ
tveva … dhammānaṃ tveva aniccataṃ viditvā vipariṇāmavirāganirodhaṃ, ‘pubbe ceva
dhammā etarahi ca sabbe te dhammā aniccā dukkhā vipariṇāmadhammā’ti evametaṃ
yathābhūtaṃ sammappaññāya passato uppajjati somanassaṃ. Yaṃ evarūpaṃ somanassaṃ
idaṃ vuccati nekkhammasitaṃ somanassaṃ. Imāni cha nekkhammasitāni somanassāni.</p>

<p><span class="parno">10</span><a class="wp" id="wp12"></a>
<a id="p_11M_929" class="ms"></a>
<a class="msdiv" id="msdiv_307"></a>
Tattha katamāni cha gehasitāni domanassāni? Cakkhuviññeyyānaṃ rūpānaṃ … pe  …
sotaviññeyyānaṃ saddānaṃ … ghānaviññeyyānaṃ gandhānaṃ … jivhāviññeyyānaṃ
rasānaṃ … kāyaviññeyyānaṃ phoṭṭhabbānaṃ … manoviññeyyānaṃ dhammānaṃ iṭṭhānaṃ
kantānaṃ manāpānaṃ manoramānaṃ lokāmisapaṭisaṃyuttānaṃ appaṭilābhaṃ vā
appaṭilābhato samanupassato pubbe vā appaṭiladdhapubbaṃ atītaṃ niruddhaṃ
vipariṇataṃ samanussarato uppajjati domanassaṃ. Yaṃ evarūpaṃ domanassaṃ idaṃ
vuccati gehasitaṃ domanassaṃ. Imāni cha gehasitāni domanassāni.</p>

<p><span class="parno">11</span><a class="wp" id="wp13"></a>
<a class="pts1" id="pts3.219"></a>
<a id="p_11M_930" class="ms"></a>
"Tattha katamāni cha nekkhammasitāni domanassāni? Rūpānaṃ tveva aniccataṃ
viditvā vipariṇāmavirāganirodhaṃ, ‘pubbe ceva rūpā etarahi ca sabbe te rūpā
aniccā dukkhā vipariṇāmadhammā’ti evametaṃ yathābhūtaṃ sammappaññāya disvā
anuttaresu vimokkhesu pihaṃ upaṭṭhāpeti: ‘<span class="var" title="kudassu (bj) | kadāssu (s1-3, km, pts1)" id="note446">kudāssu</span> nāmāhaṃ tadāyatanaṃ
upasampajja viharissāmi yadariyā etarahi āyatanaṃ upasampajja viharantī’ti iti
anuttaresu vimokkhesu pihaṃ upaṭṭhāpayato uppajjati pihapaccayā domanassaṃ. Yaṃ
evarūpaṃ domanassaṃ idaṃ vuccati nekkhammasitaṃ domanassaṃ. Saddānaṃ tveva … pe
 …  gandhānaṃ tveva … rasānaṃ tveva … phoṭṭhabbānaṃ tveva … dhammānaṃ tveva
aniccataṃ viditvā vipariṇāmavirāganirodhaṃ, ‘pubbe ceva dhammā etarahi ca sabbe
te dhammā aniccā dukkhā vipariṇāmadhammā’ti evametaṃ yathābhūtaṃ sammappaññāya
disvā anuttaresu vimokkhesu pihaṃ upaṭṭhāpeti: ‘kudāssu nāmāhaṃ tadāyatanaṃ
upasampajja viharissāmi yadariyā etarahi āyatanaṃ upasampajja viharantī’ti iti
anuttaresu vimokkhesu pihaṃ upaṭṭhāpayato uppajjati pihapaccayā domanassaṃ. Yaṃ
evarūpaṃ domanassaṃ idaṃ vuccati nekkhammasitaṃ domanassaṃ. Imāni cha
nekkhammasitāni domanassāni.</p>

<p><span class="parno">12</span><a class="wp" id="wp14"></a>
<a id="p_11M_931" class="ms"></a>
<a class="msdiv" id="msdiv_308"></a>
Tattha katamā cha gehasitā upekkhā? Cakkhunā rūpaṃ disvā uppajjati upekkhā
<span class="var" title="mūḷhassa mandassa (mr)" id="note447">bālassa mūḷhassa</span> puthujjanassa anodhijinassa avipākajinassa anādīnavadassāvino
assutavato puthujjanassa. Yā evarūpā upekkhā, rūpaṃ sā nātivattati. Tasmā <span class="var" title="sāyaṃ (mr)" id="note448">sā</span>
upekkhā ‘gehasitā’ti vuccati. Sotena saddaṃ sutvā … ghānena gandhaṃ ghāyitvā  …
jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya
uppajjati upekkhā bālassa mūḷhassa puthujjanassa anodhijinassa avipākajinassa
anādīnavadassāvino assutavato puthujjanassa. Yā evarūpā upekkhā, dhammaṃ sā
nātivattati. Tasmā sā upekkhā ‘gehasitā’ti vuccati. Imā cha gehasitā upekkhā.</p>

<p><span class="parno">13</span><a class="wp" id="wp15"></a>
<a id="p_11M_932" class="ms"></a>
Tattha katamā cha nekkhammasitā upekkhā? Rūpānaṃ tveva aniccataṃ viditvā
vipariṇāmavirāganirodhaṃ, ‘pubbe ceva rūpā etarahi ca sabbe te rūpā aniccā
dukkhā vipariṇāmadhammā’ti evametaṃ yathābhūtaṃ sammappaññāya passato uppajjati
upekkhā. Yā evarūpā upekkhā, rūpaṃ sā ativattati. Tasmā sā upekkhā
‘nekkhammasitā’ti vuccati. Saddānaṃ tveva … gandhānaṃ tveva … rasānaṃ tveva  …
phoṭṭhabbānaṃ tveva … dhammānaṃ tveva aniccataṃ viditvā vipariṇāmavirāganirodhaṃ, ‘pubbe ceva dhammā etarahi ca sabbe te dhammā aniccā dukkhā vipariṇāmadhammā’ti evametaṃ yathābhūtaṃ sammappaññāya passato uppajjati upekkhā. Yā evarūpā upekkhā, dhammaṃ sā ativattati. Tasmā sā upekkhā ‘nekkhammasitā’ti vuccati. Imā cha nekkhammasitā upekkhā. ‘Chattiṃsa sattapadā veditabbā’ti—iti yaṃ taṃ vuttaṃ idametaṃ paṭicca vuttaṃ.</p>

<p><span class="parno">14</span><a class="wp" id="wp16"></a>
<a class="pts1" id="pts3.220"></a>
<a id="p_11M_933" class="ms"></a>
<a class="msdiv" id="msdiv_309"></a>
‘Tatra idaṃ nissāya idaṃ pajahathā’ti—iti kho panetaṃ vuttaṃ; kiñcetaṃ
paṭicca vuttaṃ? Tatra, bhikkhave, yāni cha nekkhammasitāni somanassāni tāni
nissāya tāni āgamma yāni cha gehasitāni somanassāni tāni pajahatha, tāni
samatikkamatha. Evametesaṃ pahānaṃ hoti, evametesaṃ samatikkamo hoti.</p>

<p><span class="parno">15</span>
<a id="p_11M_934" class="ms"></a>
Tatra, bhikkhave, yāni cha nekkhammasitāni domanassāni tāni nissāya tāni āgamma
yāni cha gehasitāni domanassāni tāni pajahatha, tāni samatikkamatha. Evametesaṃ
pahānaṃ hoti, evametesaṃ samatikkamo hoti.</p>

<p><span class="parno">16</span>
<a id="p_11M_935" class="ms"></a>
Tatra, bhikkhave, yā cha nekkhammasitā upekkhā tā nissāya tā āgamma, yā cha
gehasitā upekkhā tā pajahatha tā samatikkamatha. Evametāsaṃ pahānaṃ hoti,
evametāsaṃ samatikkamo hoti.</p>

<p><span class="parno">17</span>
<a id="p_11M_936" class="ms"></a>
Tatra, bhikkhave, yāni cha nekkhammasitāni somanassāni tāni nissāya tāni āgamma
yāni cha nekkhammasitāni domanassāni tāni pajahatha, tāni samatikkamatha.
Evametesaṃ pahānaṃ hoti, evametesaṃ samatikkamo hoti.</p>

<p><span class="parno">18</span>
<a id="p_11M_937" class="ms"></a>
Tatra, bhikkhave, yā cha nekkhammasitā upekkhā tā nissāya tā āgamma yāni cha
nekkhammasitāni somanassāni tāni pajahatha, tāni samatikkamatha. Evametesaṃ
pahānaṃ hoti, evametesaṃ samatikkamo hoti.</p>

<p><span class="parno">19</span><a class="wp" id="wp17"></a>
<a id="p_11M_938" class="ms"></a>
<a class="msdiv" id="msdiv_310"></a>
Atthi, bhikkhave, upekkhā nānattā nānattasitā, atthi upekkhā ekattā ekattasitā.
<a class="wp" id="wp18"></a>Katamā ca, bhikkhave, upekkhā nānattā nānattasitā? Atthi, bhikkhave, upekkhā
rūpesu, atthi saddesu, atthi gandhesu, atthi rasesu, atthi phoṭṭhabbesu—ayaṃ,
bhikkhave, upekkhā nānattā nānattasitā. <a class="wp" id="wp19"></a>Katamā ca, bhikkhave, upekkhā ekattā
ekattasitā? Atthi, bhikkhave, upekkhā ākāsānañcāyatananissitā, atthi
viññāṇañcāyatananissitā, atthi ākiñcaññāyatananissitā, atthi
nevasaññānāsaññāyatananissitā—ayaṃ, bhikkhave, upekkhā ekattā ekattasitā.</p>

<p><span class="parno">20</span><a class="wp" id="wp20"></a>
<a id="p_11M_939" class="ms"></a>
Tatra, bhikkhave, yāyaṃ upekkhā ekattā ekattasitā taṃ nissāya taṃ āgamma yāyaṃ
upekkhā nānattā nānattasitā taṃ pajahatha, taṃ samatikkamatha. Evametissā
pahānaṃ hoti, evametissā samatikkamo hoti.</p>

<p><span class="parno">21</span>
<a class="pts1" id="pts3.221"></a>
<a id="p_11M_940" class="ms"></a>
Atammayataṃ, bhikkhave, nissāya atammayataṃ āgamma yāyaṃ upekkhā ekattā
ekattasitā taṃ pajahatha, taṃ samatikkamatha. Evametissā pahānaṃ hoti,
evametissā samatikkamo hoti. ‘Tatra idaṃ nissāya idaṃ pajahathā’ti—iti yaṃ
taṃ vuttaṃ idametaṃ paṭicca vuttaṃ.</p>

<p><span class="parno">22</span><a class="wp" id="wp21"></a>
<a id="p_11M_941" class="ms"></a>
<a class="msdiv" id="msdiv_311"></a>
‘Tayo satipaṭṭhānā yadariyo sevati, yadariyo sevamāno satthā
gaṇamanusāsitumarahatī’ti—iti kho panetaṃ vuttaṃ; kiñcetaṃ paṭicca vuttaṃ?
<a class="wp" id="wp22"></a>Idha, bhikkhave, satthā sāvakānaṃ dhammaṃ deseti anukampako hitesī anukampaṃ
upādāya: ‘idaṃ vo hitāya, idaṃ vo sukhāyā’ti. Tassa sāvakā na sussūsanti, na
sotaṃ odahanti, na aññā cittaṃ upaṭṭhapenti, vokkamma ca satthusāsanā vattanti.
Tatra, bhikkhave, tathāgato na ceva anattamano hoti, na ca anattamanataṃ
paṭisaṃvedeti, anavassuto ca viharati sato sampajāno. Idaṃ, bhikkhave, paṭhamaṃ
satipaṭṭhānaṃ yadariyo sevati, yadariyo sevamāno satthā gaṇamanusāsitumarahati.</p>

<p><span class="parno">23</span><a class="wp" id="wp23"></a>
<a id="p_11M_942" class="ms"></a>
Puna caparaṃ, bhikkhave, satthā sāvakānaṃ dhammaṃ deseti anukampako hitesī
anukampaṃ upādāya: ‘idaṃ vo hitāya, idaṃ vo sukhāyā’ti. Tassa ekacce sāvakā na
sussūsanti, na sotaṃ odahanti, na aññā cittaṃ upaṭṭhapenti, vokkamma ca
satthusāsanā vattanti; ekacce sāvakā sussūsanti, sotaṃ odahanti, aññā cittaṃ
upaṭṭhapenti, na ca vokkamma satthusāsanā vattanti. Tatra, bhikkhave, tathāgato
na ceva anattamano hoti, na ca anattamanataṃ paṭisaṃvedeti; na ca attamano
hoti, na ca attamanataṃ paṭisaṃvedeti. Anattamanatā ca attamanatā ca – 
tadubhayaṃ abhinivajjetvā upekkhako viharati sato sampajāno. Idaṃ vuccati,
bhikkhave, dutiyaṃ satipaṭṭhānaṃ yadariyo sevati, yadariyo sevamāno satthā
gaṇamanusāsitumarahati.</p>

<p><span class="parno">24</span><a class="wp" id="wp24"></a>
<a class="pts1" id="pts3.222"></a>
<a id="p_11M_943" class="ms"></a>
Puna caparaṃ, bhikkhave, satthā sāvakānaṃ dhammaṃ deseti anukampako hitesī
anukampaṃ upādāya: ‘idaṃ vo hitāya, idaṃ vo sukhāyā’ti. Tassa sāvakā
sussūsanti, sotaṃ odahanti, aññācittaṃ upaṭṭhapenti, na ca vokkamma
satthusāsanā vattanti. Tatra, bhikkhave, tathāgato attamano ceva hoti,
attamanatañca paṭisaṃvedeti, anavassuto ca viharati sato sampajāno. Idaṃ
vuccati, bhikkhave, tatiyaṃ satipaṭṭhānaṃ yadariyo sevati, yadariyo sevamāno
satthā gaṇamanusāsitumarahati. ‘Tayo satipaṭṭhānā yadariyo sevati, yadariyo
sevamāno satthā gaṇamanusāsitumarahatī’ti—iti yaṃ taṃ vuttaṃ idametaṃ paṭicca
vuttaṃ.</p>

<p><span class="parno">25</span><a class="wp" id="wp25"></a>
<a id="p_11M_944" class="ms"></a>
<a class="msdiv" id="msdiv_312"></a>
‘So vuccati yoggācariyānaṃ anuttaro purisadammasārathī’ti—iti kho panetaṃ
vuttaṃ. Kiñcetaṃ paṭicca vuttaṃ? Hatthidamakena, bhikkhave, hatthidammo sārito
ekaṃyeva disaṃ dhāvati—puratthimaṃ vā pacchimaṃ vā uttaraṃ vā dakkhiṇaṃ vā.
Assadamakena, bhikkhave, assadammo sārito ekaññeva disaṃ dhāvati—puratthimaṃ
vā pacchimaṃ vā uttaraṃ vā dakkhiṇaṃ vā. Godamakena, bhikkhave, godammo sārito
ekaññeva disaṃ dhāvati—puratthimaṃ vā pacchimaṃ vā uttaraṃ vā dakkhiṇaṃ vā.
<a class="wp" id="wp26"></a>Tathāgatena hi, bhikkhave, arahatā sammāsambuddhena purisadammo sārito aṭṭha
disā vidhāvati. <a class="wp" id="wp27"></a>Rūpī rūpāni passati—ayaṃ ekā disā; ajjhattaṃ arūpasaññī
bahiddhā rūpāni passati—ayaṃ dutiyā disā; subhantveva adhimutto hoti—ayaṃ
tatiyā disā; sabbaso rūpasaññānaṃ samatikkamā paṭighasaññānaṃ atthangamā
nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja
viharati—ayaṃ catutthī disā; sabbaso ākāsānañcāyatanaṃ samatikkamma ‘anantaṃ
viññāṇan’ti viññāṇañcāyatanaṃ upasampajja viharati—ayaṃ pañcamī disā; sabbaso
viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja
viharati—ayaṃ chaṭṭhī disā; sabbaso ākiñcaññāyatanaṃ samatikkamma
nevasaññānāsaññāyatanaṃ upasampajja viharati—ayaṃ sattamī disā; sabbaso
nevasaññānāsaññāyatanaṃ samatikkamma saññāvedayitanirodhaṃ upasampajja
viharati—ayaṃ aṭṭhamī disā. Tathāgatena, bhikkhave, arahatā sammāsambuddhena
purisadammo sārito imā aṭṭha disā vidhāvati. <a class="wp" id="wp28"></a>So vuccati: ‘yoggācariyānaṃ
anuttaro purisadammasārathī’ti—iti yaṃ taṃ vuttaṃ idametaṃ paṭicca
vuttan"ti.</p>
<hr>

<p><span class="parno">26</span>
<a id="p_11M_945" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Saḷāyatanavibhangasuttaṃ niṭṭhitaṃ sattamaṃ.</p>
</div>
</section>
<div id="nextprev"><a id="previous-sutta" href="./mn136.html"></a><a id="next-sutta" href="./mn138.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../mn/mn.html">Majjhima Nikāya</a>MN137: Saḷāyatanavibhangasutta
</div>
<a id="bottom"></a>
</footer>
</div><!--container-->
<script src="../js/footer.js"></script>
</body>
</html>
