<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Digha Nikaya 25</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN25: Udumbarika-Sīhanāda Sutta - The Great Lion's Roar to the Udumbarikans</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">
<h2>1. Nigrodhaparibbājakavatthu</h2>

<p><span class="parno">1</span><a class="wp" id="wp1"></a>
<a class="pts1" id="pts3.36"></a>
<a id="p_8D_109" class="ms"></a>
<a class="msdiv" id="msdiv_49"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Tena kho pana
samayena nigrodho paribbājako udumbarikāya paribbājakārāme paṭivasati mahatiyā
paribbājakaparisāya saddhiṃ tiṃsamattehi paribbājakasatehi. Atha kho sandhāno
gahapati divā <span class="var" title="divādivasseva (s1-3, pts1)" id="note70">divassa</span> rājagahā nikkhami bhagavantaṃ dassanāya. Atha kho
sandhānassa gahapatissa etadahosi: "akālo kho bhagavantaṃ dassanāya.
Paṭisallīno bhagavā. Manobhāvanīyānampi bhikkhūnaṃ asamayo dassanāya.
Paṭisallīnā manobhāvanīyā bhikkhū. Yannūnāhaṃ yena udumbarikāya
paribbājakārāmo, yena nigrodho paribbājako tenupasankameyyan"ti. Atha kho
sandhāno gahapati yena udumbarikāya paribbājakārāmo, tenupasankami.</p>

<p><span class="parno">2</span><a class="wp" id="wp2"></a>
<a class="pts1" id="pts3.37"></a>
<a id="p_8D_110" class="ms"></a>
<a class="msdiv" id="msdiv_50"></a>
Tena kho pana samayena nigrodho paribbājako mahatiyā paribbājakaparisāya
saddhiṃ nisinno hoti unnādiniyā uccāsaddamahāsaddāya anekavihitaṃ
tiracchānakathaṃ kathentiyā. Seyyathidaṃ—rājakathaṃ corakathaṃ
mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ
vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ
gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ
visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ
samuddakkhāyikaṃ itibhavābhavakathaṃ iti vā.</p>

<p><span class="parno">3</span><a class="wp" id="wp3"></a>
<a id="p_8D_111" class="ms"></a>
<a class="msdiv" id="msdiv_51"></a>
Addasā kho nigrodho paribbājako sandhānaṃ gahapatiṃ dūratova āgacchantaṃ. Disvā
sakaṃ parisaṃ saṇṭhāpesi: "appasaddā bhonto hontu, mā bhonto saddamakattha.
Ayaṃ samaṇassa gotamassa sāvako āgacchati sandhāno gahapati. Yāvatā kho pana
samaṇassa gotamassa sāvakā gihī odātavasanā rājagahe paṭivasanti, ayaṃ tesaṃ
aññataro sandhāno gahapati. Appasaddakāmā kho panete āyasmanto appasaddavinītā,
appasaddassa vaṇṇavādino. Appeva nāma appasaddaṃ parisaṃ viditvā
upasankamitabbaṃ maññeyyā"ti. Evaṃ vutte, te paribbājakā tuṇhī ahesuṃ.</p>

<p><span class="parno">4</span><a class="wp" id="wp4"></a>
<a class="pts1" id="pts3.38"></a>
<a id="p_8D_112" class="ms"></a>
<a class="msdiv" id="msdiv_52"></a>
Atha kho sandhāno gahapati yena nigrodho paribbājako tenupasankami,
upasankamitvā nigrodhena paribbājakena saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ nisīdi. Ekamantaṃ nisinno kho sandhāno gahapati
nigrodhaṃ paribbājakaṃ etadavoca: "aññathā kho ime bhonto aññatitthiyā
paribbājakā sangamma samāgamma unnādino uccāsaddamahāsaddā anekavihitaṃ
tiracchānakathaṃ anuyuttā viharanti. Seyyathidaṃ—rājakathaṃ … pe  …
itibhavābhavakathaṃ iti vā. Aññathā <span class="var" title="ca (pts1)" id="note71">kho</span> pana so bhagavā araññavanapatthāni
pantāni senāsanāni paṭisevati appasaddāni appanigghosāni vijanavātāni
manussarāhasseyyakāni paṭisallānasāruppānī"ti.</p>

<p><span class="parno">5</span><a class="wp" id="wp5"></a>
<a id="p_8D_113" class="ms"></a>
<a class="msdiv" id="msdiv_53"></a>
Evaṃ vutte, nigrodho paribbājako sandhānaṃ gahapatiṃ etadavoca: "yagghe,
gahapati, jāneyyāsi, kena samaṇo gotamo saddhiṃ sallapati, kena sākacchaṃ
samāpajjati, kena paññāveyyattiyaṃ samāpajjati? Suññāgārahatā samaṇassa
gotamassa paññā aparisāvacaro samaṇo gotamo nālaṃ sallāpāya. So <span class="var" title="antapantāneva (s1-3)" id="note72">antamantāneva</span>
sevati. Seyyathāpi nāma gokāṇā pariyantacārinī antamantāneva sevati. Evameva
suññāgārahatā samaṇassa gotamassa paññā; aparisāvacaro samaṇo gotamo; nālaṃ
sallāpāya. So antamantāneva sevati. Ingha, gahapati, samaṇo gotamo imaṃ parisaṃ
āgaccheyya, ekapañheneva naṃ <span class="var" title="saṃhareyyāma (mr)" id="note73">saṃsādeyyāma</span>, tucchakumbhīva naṃ maññe
orodheyyāmā"ti.</p>

<p><span class="parno">6</span><a class="wp" id="wp6"></a>
<a class="pts1" id="pts3.39"></a>
<a id="p_8D_114" class="ms"></a>
<a class="msdiv" id="msdiv_54"></a>
Assosi kho bhagavā dibbāya sotadhātuyā visuddhāya atikkantamānusikāya
sandhānassa gahapatissa nigrodhena paribbājakena saddhiṃ imaṃ kathāsallāpaṃ.
Atha kho bhagavā gijjhakūṭā pabbatā orohitvā yena sumāgadhāya tīre moranivāpo
tenupasankami; upasankamitvā sumāgadhāya tīre moranivāpe abbhokāse cankami.
Addasā kho nigrodho paribbājako bhagavantaṃ sumāgadhāya tīre moranivāpe
abbhokāse cankamantaṃ. Disvāna sakaṃ parisaṃ saṇṭhāpesi: "appasaddā bhonto
hontu, mā bhonto saddamakattha, ayaṃ samaṇo gotamo sumāgadhāya tīre moranivāpe
abbhokāse cankamati. Appasaddakāmo kho pana so āyasmā, appasaddassa vaṇṇavādī.
Appeva nāma appasaddaṃ parisaṃ viditvā upasankamitabbaṃ maññeyya. Sace samaṇo
gotamo imaṃ parisaṃ āgaccheyya, imaṃ taṃ pañhaṃ puccheyyāma: ‘ko nāma so,
bhante, bhagavato dhammo, yena bhagavā sāvake vineti, yena bhagavatā sāvakā
vinītā assāsappattā paṭijānanti ajjhāsayaṃ ādibrahmacariyan’"ti? Evaṃ vutte, te
paribbājakā tuṇhī ahesuṃ.</p>
<h2>2. Tapojigucchāvāda</h2>

<p><span class="parno">7</span><a class="wp" id="wp7"></a>
<a class="pts1" id="pts3.40"></a>
<a id="p_8D_115" class="ms"></a>
<a class="msdiv" id="msdiv_55"></a>
Atha kho bhagavā yena nigrodho paribbājako tenupasankami. Atha kho nigrodho
paribbājako bhagavantaṃ etadavoca: "etu kho, bhante, bhagavā, svāgataṃ, bhante,
bhagavato. Cirassaṃ kho, bhante, bhagavā imaṃ pariyāyamakāsi yadidaṃ
idhāgamanāya. Nisīdatu, bhante, bhagavā, idamāsanaṃ paññattan"ti. Nisīdi
bhagavā paññatte āsane. Nigrodhopi kho paribbājako aññataraṃ nīcāsanaṃ gahetvā
ekamantaṃ nisīdi. Ekamantaṃ nisinnaṃ kho nigrodhaṃ paribbājakaṃ bhagavā
etadavoca: "kāya nuttha, nigrodha, etarahi kathāya sannisinnā, kā ca pana vo
antarākathā vippakatā"ti? Evaṃ vutte, nigrodho paribbājako bhagavantaṃ
etadavoca: "idha mayaṃ, bhante, addasāma bhagavantaṃ sumāgadhāya tīre
moranivāpe abbhokāse cankamantaṃ, disvāna evaṃ avocumhā: ‘sace samaṇo gotamo
imaṃ parisaṃ āgaccheyya, imaṃ taṃ pañhaṃ puccheyyāma: "ko nāma so, bhante,
bhagavato dhammo, yena bhagavā sāvake vineti, yena bhagavatā sāvakā vinītā
assāsappattā paṭijānanti ajjhāsayaṃ ādibrahmacariyan"’ti? Ayaṃ kho no, bhante,
antarākathā vippakatā; atha bhagavā anuppatto"ti.</p>

<p><span class="parno">8</span>
<a id="p_8D_116" class="ms"></a>
<a class="msdiv" id="msdiv_56"></a>
"Dujjānaṃ kho etaṃ, nigrodha, tayā aññadiṭṭhikena aññakhantikena aññarucikena
aññatrāyogena aññatrācariyakena, yenāhaṃ sāvake vinemi, yena mayā sāvakā vinītā
assāsappattā paṭijānanti ajjhāsayaṃ ādibrahmacariyaṃ. Ingha tvaṃ maṃ, nigrodha,
sake ācariyake adhijegucche pañhaṃ puccha: ‘kathaṃ santā nu kho, bhante,
tapojigucchā paripuṇṇā hoti, kathaṃ aparipuṇṇā’"ti?</p>

<p><span class="parno">9</span>
<a id="p_8D_117" class="ms"></a>
Evaṃ vutte, te paribbājakā unnādino uccāsaddamahāsaddā ahesuṃ: "acchariyaṃ vata
bho, abbhutaṃ vata bho, samaṇassa gotamassa mahiddhikatā mahānubhāvatā, yatra
hi nāma sakavādaṃ ṭhapessati, paravādena pavāressatī"ti.</p>
<hr>

<p><span class="parno">10</span><a class="wp" id="wp8"></a>
<a id="p_8D_118" class="ms"></a>
<a class="msdiv" id="msdiv_57"></a>
Atha kho nigrodho paribbājako te paribbājake appasadde katvā bhagavantaṃ
etadavoca: "mayaṃ kho, bhante, tapojigucchāvādā <span class="var" title="tapojigucchaṃsārodā (mr)" id="note74">tapojigucchāsārā</span>
<span class="var" title="tapojigucchaṃ allīnā (bj, s1-3)" id="note75">tapojigucchāallīnā</span> viharāma. Kathaṃ santā nu kho, bhante, tapojigucchā
paripuṇṇā hoti, kathaṃ aparipuṇṇā"ti?</p>

<p><span class="parno">11</span>
<a class="pts1" id="pts3.41"></a>
<a id="p_8D_119" class="ms"></a>
"Idha, nigrodha, tapassī acelako hoti muttācāro, <span class="var" title="hatthāvalekhano (s1-3)" id="note77">hatthāpalekhano</span>,
naehibhaddantiko, natiṭṭhabhaddantiko, nābhihaṭaṃ, na uddissakataṃ, na
nimantanaṃ sādiyati, so na kumbhimukhā paṭiggaṇhāti, na kaḷopimukhā
paṭiggaṇhāti, na eḷakamantaraṃ, na daṇḍamantaraṃ, na musalamantaraṃ, na dvinnaṃ
bhuñjamānānaṃ, na gabbhiniyā, na pāyamānāya, na purisantaragatāya, na
sankittīsu, na yattha sā upaṭṭhito hoti, na yattha makkhikā saṇḍasaṇḍacārinī,
na macchaṃ, na maṃsaṃ, na suraṃ, na merayaṃ, na thusodakaṃ pivati, so ekāgāriko
vā hoti ekālopiko, dvāgāriko vā hoti dvālopiko, sattāgāriko vā hoti
sattālopiko, ekissāpi dattiyā yāpeti, dvīhipi dattīhi yāpeti, sattahipi dattīhi
yāpeti; ekāhikampi āhāraṃ āhāreti, <span class="var" title="dvāhikaṃpi (bj, s1-3)" id="note78">dvīhikampi</span> āhāraṃ āhāreti, sattāhikampi
āhāraṃ āhāreti, iti evarūpaṃ addhamāsikampi pariyāyabhattabhojanānuyogamanuyutto viharati. So sākabhakkho vā hoti, sāmākabhakkho vā hoti, nīvārabhakkho vā hoti, daddulabhakkho vā hoti, haṭabhakkho vā hoti, kaṇabhakkho vā hoti, ācāmabhakkho vā hoti, piññākabhakkho vā hoti, tiṇabhakkho vā hoti, gomayabhakkho vā hoti; vanamūlaphalāhāro yāpeti pavattaphalabhojī. So sāṇānipi dhāreti, masāṇānipi dhāreti, chavadussānipi dhāreti, paṃsukūlānipi dhāreti, tirīṭānipi dhāreti, <span class="var" title="ajinānipi (bj, s1-3, pts1, c1)" id="note79">ajinampi</span> dhāreti, ajinakkhipampi dhāreti, kusacīrampi dhāreti, vākacīrampi dhāreti, phalakacīrampi dhāreti, kesakambalampi dhāreti, vāḷakambalampi dhāreti, ulūkapakkhampi dhāreti, kesamassulocakopi hoti kesamassulocanānuyogamanuyutto, <span class="var" title="ubhaṭṭhakopi (s1-3) | ubbhaṭṭhikopi (mr)" id="note80">ubbhaṭṭhakopi</span> hoti āsanapaṭikkhitto, ukkuṭikopi hoti ukkuṭikappadhānamanuyutto, kaṇṭakāpassayikopi hoti kaṇṭakāpassaye seyyaṃ kappeti, phalakaseyyampi kappeti, thaṇḍilaseyyampi kappeti, ekapassayikopi hoti rajojalladharo, abbhokāsikopi hoti yathāsanthatiko, vekaṭikopi hoti vikaṭabhojanānuyogamanuyutto, apānakopi hoti apānakattamanuyutto, sāyatatiyakampi udakorohanānuyogamanuyutto viharati. Taṃ kiṃ maññasi, nigrodha, yadi evaṃ sante tapojigucchā paripuṇṇā vā hoti aparipuṇṇā vā"ti? "Addhā kho, bhante, evaṃ sante tapojigucchā paripuṇṇā hoti, no aparipuṇṇā"ti. "Evaṃ paripuṇṇāyapi kho ahaṃ, nigrodha, tapojigucchāya anekavihite upakkilese vadāmī"ti.</p>
<h3>2.1. Upakkilesa</h3>

<p><span class="parno">12</span><a class="wp" id="wp9"></a>
<a id="p_8D_120" class="ms"></a>
<a class="msdiv" id="msdiv_58"></a>
"Yathā kathaṃ pana, bhante, bhagavā evaṃ paripuṇṇāya tapojigucchāya anekavihite
upakkilese vadatī"ti?</p>

<p><span class="parno">13</span>
<a id="p_8D_121" class="ms"></a>
"Idha, nigrodha, tapassī tapaṃ samādiyati, so tena tapasā attamano hoti
paripuṇṇasankappo. Yampi, nigrodha, tapassī tapaṃ samādiyati, so tena tapasā
attamano hoti paripuṇṇasankappo. Ayampi kho, nigrodha, tapassino upakkileso
hoti.</p>

<p><span class="parno">14</span>
<a id="p_8D_122" class="ms"></a>
Puna caparaṃ, nigrodha, tapassī tapaṃ samādiyati, so tena tapasā attānukkaṃseti
paraṃ vambheti. Yampi, nigrodha, tapassī tapaṃ samādiyati, so tena tapasā
attānukkaṃseti paraṃ vambheti. Ayampi kho, nigrodha, tapassino upakkileso
hoti.</p>

<p><span class="parno">15</span>
<a class="pts1" id="pts3.43"></a>
<a id="p_8D_123" class="ms"></a>
Puna caparaṃ, nigrodha, tapassī tapaṃ samādiyati, so tena tapasā majjati
mucchati <span class="var" title="madamāpajjati (s1-3)" id="note81">pamādamāpajjati</span>. Yampi, nigrodha, tapassī tapaṃ samādiyati, so tena
tapasā majjati mucchati pamādamāpajjati. Ayampi kho, nigrodha, tapassino
upakkileso hoti.</p>
<hr>

<p><span class="parno">16</span><a class="wp" id="wp10"></a>
<a id="p_8D_124" class="ms"></a>
<a class="msdiv" id="msdiv_59"></a>
Puna caparaṃ, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena attamano hoti
paripuṇṇasankappo. Yampi, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena attamano hoti
paripuṇṇasankappo. Ayampi kho, nigrodha, tapassino upakkileso hoti.</p>
<hr>

<p><span class="parno">17</span>
<a id="p_8D_125" class="ms"></a>
Puna caparaṃ, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena attānukkaṃseti
paraṃ vambheti. Yampi, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena attānukkaṃseti
paraṃ vambheti. Ayampi kho, nigrodha, tapassino upakkileso hoti.</p>
<hr>

<p><span class="parno">18</span>
<a id="p_8D_126" class="ms"></a>
Puna caparaṃ, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena majjati
mucchati pamādamāpajjati. Yampi, nigrodha, tapassī tapaṃ samādiyati, so tena
tapasā lābhasakkārasilokaṃ abhinibbatteti, so tena lābhasakkārasilokena majjati
mucchati pamādamāpajjati. Ayampi kho, nigrodha, tapassino upakkileso hoti.</p>
<hr>

<p><span class="parno">19</span>
<a id="p_8D_127" class="ms"></a>
<a class="msdiv" id="msdiv_60"></a>
Puna caparaṃ, nigrodha, tapassī bhojanesu vodāsaṃ āpajjati: ‘idaṃ me khamati,
idaṃ me nakkhamatī’ti. So <span class="var" title="yaṃ hi (pts1)" id="note82">yañca</span> khvassa nakkhamati, taṃ sāpekkho pajahati. Yaṃ
panassa khamati, taṃ <span class="var" title="gathito (bj, pts1)" id="note83">gadhito</span> mucchito ajjhāpanno anādīnavadassāvī
anissaraṇapañño paribhuñjati … pe … ayampi kho, nigrodha, tapassino upakkileso
hoti.</p>

<p><span class="parno">20</span>
<a class="pts1" id="pts3.44"></a>
<a id="p_8D_128" class="ms"></a>
Puna caparaṃ, nigrodha, tapassī tapaṃ samādiyati lābhasakkārasilokanikantihetu: ‘sakkarissanti maṃ rājāno rājamahāmattā khattiyā brāhmaṇā gahapatikā titthiyā’ti … pe … ayampi kho, nigrodha, tapassino upakkileso hoti.</p>
<hr>

<p><span class="parno">21</span><a class="wp" id="wp11"></a>
<a id="p_8D_129" class="ms"></a>
<a class="msdiv" id="msdiv_61"></a>
Puna caparaṃ, nigrodha, tapassī aññataraṃ samaṇaṃ vā brāhmaṇaṃ vā <span class="var" title="apasāretā (mr)" id="note84">apasādetā</span>
hoti: ‘kiṃ panāyaṃ <span class="var" title="bahulājīvo (pts1)" id="note85">sambahulājīvo</span> sabbaṃ sambhakkheti. Seyyathidaṃ—mūlabījaṃ
khandhabījaṃ phaḷubījaṃ aggabījaṃ bījabījameva pañcamaṃ, asanivicakkaṃ
dantakūṭaṃ, samaṇappavādenā’ti … pe … ayampi kho, nigrodha, tapassino
upakkileso hoti.</p>

<p><span class="parno">22</span>
<a id="p_8D_130" class="ms"></a>
Puna caparaṃ, nigrodha, tapassī passati aññataraṃ samaṇaṃ vā brāhmaṇaṃ vā
kulesu sakkariyamānaṃ garukariyamānaṃ māniyamānaṃ pūjiyamānaṃ. Disvā tassa evaṃ
hoti: ‘imañhi nāma sambahulājīvaṃ kulesu sakkaronti garuṃ karonti mānenti
pūjenti. Maṃ pana tapassiṃ lūkhājīviṃ kulesu na sakkaronti na garuṃ karonti na
mānenti na pūjentī’ti, iti so issāmacchariyaṃ kulesu uppādetā hoti … pe  …
ayampi kho, nigrodha, tapassino upakkileso hoti.</p>
<hr>

<p><span class="parno">23</span>
<a id="p_8D_131" class="ms"></a>
<a class="msdiv" id="msdiv_62"></a>
Puna caparaṃ, nigrodha, tapassī āpāthakanisādī hoti … pe … ayampi kho,
nigrodha, tapassino upakkileso hoti.</p>

<p><span class="parno">24</span>
<a id="p_8D_132" class="ms"></a>
Puna caparaṃ, nigrodha, tapassī attānaṃ adassayamāno kulesu carati: ‘idampi me
tapasmiṃ idampi me tapasmin’ti … pe … ayampi kho, nigrodha, tapassino
upakkileso hoti.</p>

<p><span class="parno">25</span>
<a class="pts1" id="pts3.45"></a>
<a id="p_8D_133" class="ms"></a>
Puna caparaṃ, nigrodha, tapassī kiñcideva paṭicchannaṃ sevati. So ‘khamati te
idan’ti puṭṭho samāno akkhamamānaṃ āha: ‘khamatī’ti. Khamamānaṃ āha:
‘nakkhamatī’ti. Iti so sampajānamusā bhāsitā hoti … pe … ayampi kho, nigrodha,
tapassino upakkileso hoti.</p>

<p><span class="parno">26</span><a class="wp" id="wp12"></a>
<a id="p_8D_134" class="ms"></a>
Puna caparaṃ, nigrodha, tapassī tathāgatassa vā tathāgatasāvakassa vā dhammaṃ
desentassa santaṃyeva pariyāyaṃ anuññeyyaṃ nānujānāti … pe … ayampi kho,
nigrodha, tapassino upakkileso hoti.</p>

<p><span class="parno">27</span>
<a id="p_8D_135" class="ms"></a>
<a class="msdiv" id="msdiv_63"></a>
Puna caparaṃ, nigrodha, tapassī kodhano hoti upanāhī. Yampi, nigrodha, tapassī
kodhano hoti upanāhī. Ayampi kho, nigrodha, tapassino upakkileso hoti.</p>
<hr>

<p><span class="parno">28</span>
<a id="p_8D_136" class="ms"></a>
Puna caparaṃ, nigrodha, tapassī makkhī hoti <span class="var" title="palāsī (s1-3, pts1)" id="note86">paḷāsī</span> … pe … issukī hoti maccharī
 …  saṭho hoti māyāvī … thaddho hoti atimānī … pāpiccho hoti pāpikānaṃ icchānaṃ
vasaṃ gato … micchādiṭṭhiko hoti antaggāhikāya diṭṭhiyā samannāgato  …
sandiṭṭhiparāmāsī hoti ādhānaggāhī duppaṭinissaggī. Yampi, nigrodha, tapassī
sandiṭṭhiparāmāsī hoti ādhānaggāhī duppaṭinissaggī. Ayampi kho, nigrodha,
tapassino upakkileso hoti.</p>

<p><span class="parno">29</span>
<a id="p_8D_137" class="ms"></a>
Taṃ kiṃ maññasi, nigrodha, yadime <span class="var" title="tapojigucchāya (?)" id="note87">tapojigucchā</span> upakkilesā vā anupakkilesā
vā"ti? "Addhā kho ime, bhante, <span class="var" title="tapojigucchāya (?)" id="note88">tapojigucchā</span> <span class="var" title="upakkilesā hoti (mr)" id="note89">upakkilesā</span>, no anupakkilesā. Ṭhānaṃ
kho panetaṃ, bhante, vijjati yaṃ idhekacco tapassī sabbeheva imehi upakkilesehi
samannāgato assa; ko pana vādo aññataraññatarenā"ti.</p>
<h3>2.2. Parisuddha&shy;papa&shy;ṭikappatta&shy;kathā</h3>

<p><span class="parno">30</span><a class="wp" id="wp13"></a>
<a class="pts1" id="pts3.46"></a>
<a id="p_8D_138" class="ms"></a>
<a class="msdiv" id="msdiv_64"></a>
"Idha, nigrodha, tapassī tapaṃ samādiyati, so tena tapasā na attamano hoti na
paripuṇṇasankappo. Yampi, nigrodha, tapassī tapaṃ samādiyati, so tena tapasā na
attamano hoti na paripuṇṇasankappo. Evaṃ so tasmiṃ ṭhāne parisuddho hoti.</p>

<p><span class="parno">31</span>
<a id="p_8D_139" class="ms"></a>
Puna caparaṃ, nigrodha, tapassī tapaṃ samādiyati, so tena tapasā na
attānukkaṃseti na paraṃ vambheti … pe … evaṃ so tasmiṃ ṭhāne parisuddho hoti.</p>

<p><span class="parno">32</span>
<a id="p_8D_140" class="ms"></a>
Puna caparaṃ, nigrodha, tapassī tapaṃ samādiyati, so tena tapasā na majjati na
mucchati na pamādamāpajjati … pe … evaṃ so tasmiṃ ṭhāne parisuddho hoti.</p>

<p><span class="parno">33</span>
<a id="p_8D_141" class="ms"></a>
<a class="msdiv" id="msdiv_65"></a>
Puna caparaṃ, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena na attamano
hoti na paripuṇṇasankappo … pe … evaṃ so tasmiṃ ṭhāne parisuddho hoti.</p>

<p><span class="parno">34</span>
<a id="p_8D_142" class="ms"></a>
Puna caparaṃ, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena na
attānukkaṃseti na paraṃ vambheti … pe … evaṃ so tasmiṃ ṭhāne parisuddho hoti.</p>

<p><span class="parno">35</span>
<a id="p_8D_143" class="ms"></a>
Puna caparaṃ, nigrodha, tapassī tapaṃ samādiyati, so tena tapasā
lābhasakkārasilokaṃ abhinibbatteti, so tena lābhasakkārasilokena na majjati na
mucchati na pamādamāpajjati … pe … evaṃ so tasmiṃ ṭhāne parisuddho hoti.</p>

<p><span class="parno">36</span>
<a id="p_8D_144" class="ms"></a>
<a class="msdiv" id="msdiv_66"></a>
Puna caparaṃ, nigrodha, tapassī bhojanesu na vodāsaṃ āpajjati: ‘idaṃ me
khamati, idaṃ me nakkhamatī’ti. So yañca khvassa nakkhamati, taṃ anapekkho
pajahati. Yaṃ panassa khamati, taṃ agadhito amucchito anajjhāpanno
ādīnavadassāvī nissaraṇapañño paribhuñjati … pe … evaṃ so tasmiṃ ṭhāne
parisuddho hoti.</p>

<p><span class="parno">37</span>
<a id="p_8D_145" class="ms"></a>
Puna caparaṃ, nigrodha, tapassī na tapaṃ samādiyati lābhasakkārasilokanikantihetu: ‘sakkarissanti maṃ rājāno rājamahāmattā khattiyā brāhmaṇā gahapatikā titthiyā’ti … pe … evaṃ so tasmiṃ ṭhāne parisuddho hoti.</p>

<p><span class="parno">38</span>
<a class="pts1" id="pts3.47"></a>
<a id="p_8D_146" class="ms"></a>
<a class="msdiv" id="msdiv_67"></a>
Puna caparaṃ, nigrodha, tapassī aññataraṃ samaṇaṃ vā brāhmaṇaṃ vā nāpasādetā
hoti: ‘kiṃ panāyaṃ sambahulājīvo sabbaṃ sambhakkheti. Seyyathidaṃ—mūlabījaṃ
khandhabījaṃ phaḷubījaṃ aggabījaṃ bījabījameva pañcamaṃ, asanivicakkaṃ
dantakūṭaṃ, samaṇappavādenā’ti … pe … evaṃ so tasmiṃ ṭhāne parisuddho hoti.</p>

<p><span class="parno">39</span><a class="wp" id="wp14"></a>
<a id="p_8D_147" class="ms"></a>
Puna caparaṃ, nigrodha, tapassī passati aññataraṃ samaṇaṃ vā brāhmaṇaṃ vā
kulesu sakkariyamānaṃ garu kariyamānaṃ māniyamānaṃ pūjiyamānaṃ<q class="open" id="note90" title=" tassa (syā1-3, pā1, cha1)">. Disvā tassa</q> na
evaṃ hoti: ‘imañhi nāma sambahulājīvaṃ kulesu sakkaronti garuṃ karonti mānenti
pūjenti. Maṃ pana tapassiṃ lūkhājīviṃ kulesu na sakkaronti na garuṃ karonti na
mānenti na pūjentī’ti, iti so issāmacchariyaṃ kulesu nuppādetā hoti … pe … evaṃ
so tasmiṃ ṭhāne parisuddho hoti.</p>

<p><span class="parno">40</span>
<a id="p_8D_148" class="ms"></a>
<a class="msdiv" id="msdiv_68"></a>
Puna caparaṃ, nigrodha, tapassī na āpāthakanisādī hoti … pe … evaṃ so tasmiṃ
ṭhāne parisuddho hoti.</p>

<p><span class="parno">41</span>
<a id="p_8D_149" class="ms"></a>
Puna caparaṃ, nigrodha, tapassī na attānaṃ adassayamāno kulesu carati: ‘idampi
me tapasmiṃ, idampi me tapasmin’ti … pe … evaṃ so tasmiṃ ṭhāne parisuddho
hoti.</p>

<p><span class="parno">42</span>
<a id="p_8D_150" class="ms"></a>
Puna caparaṃ, nigrodha, tapassī na kiñcideva paṭicchannaṃ sevati, so: ‘khamati
te idan’ti puṭṭho samāno akkhamamānaṃ āha: ‘nakkhamatī’ti. Khamamānaṃ āha:
‘khamatī’ti. Iti so sampajānamusā na bhāsitā hoti … pe … evaṃ so tasmiṃ ṭhāne
parisuddho hoti.</p>
<hr>

<p><span class="parno">43</span><a class="wp" id="wp15"></a>
<a id="p_8D_151" class="ms"></a>
Puna caparaṃ, nigrodha, tapassī tathāgatassa vā tathāgatasāvakassa vā dhammaṃ
desentassa santaṃyeva pariyāyaṃ anuññeyyaṃ anujānāti … pe … evaṃ so tasmiṃ
ṭhāne parisuddho hoti.</p>

<p><span class="parno">44</span>
<a id="p_8D_152" class="ms"></a>
<a class="msdiv" id="msdiv_69"></a>
Puna caparaṃ, nigrodha, tapassī akkodhano hoti anupanāhī. Yampi, nigrodha,
tapassī akkodhano hoti anupanāhī evaṃ so tasmiṃ ṭhāne parisuddho hoti.</p>

<p><span class="parno">45</span>
<a class="pts1" id="pts3.48"></a>
<a id="p_8D_153" class="ms"></a>
Puna caparaṃ, nigrodha, tapassī amakkhī hoti apaḷāsī … pe … anissukī hoti
amaccharī … asaṭho hoti amāyāvī … atthaddho hoti anatimānī … na pāpiccho hoti
na pāpikānaṃ icchānaṃ vasaṃ gato … na micchādiṭṭhiko hoti na antaggāhikāya
diṭṭhiyā samannāgato … na sandiṭṭhiparāmāsī hoti na ādhānaggāhī
suppaṭinissaggī. Yampi, nigrodha, tapassī na sandiṭṭhiparāmāsī hoti na
ādhānaggāhī suppaṭinissaggī. Evaṃ so tasmiṃ ṭhāne parisuddho hoti.</p>

<p><span class="parno">46</span>
<a id="p_8D_154" class="ms"></a>
Taṃ kiṃ maññasi, nigrodha, yadi evaṃ sante tapojigucchā parisuddhā vā hoti
aparisuddhā vā"ti? "Addhā kho, bhante, evaṃ sante tapojigucchā parisuddhā hoti
no aparisuddhā, aggappattā ca sārappattā cā"ti. "Na kho, nigrodha, ettāvatā
tapojigucchā aggappattā ca hoti sārappattā ca; api ca kho <span class="var" title="pappaṭikapattā (s1-3, mr) | papaṭikapattā (pts1)" id="note92">papaṭikappattā</span>
hotī"ti.</p>
<h3>2.3. Parisuddha&shy;tacappatta&shy;kathā</h3>

<p><span class="parno">47</span><a class="wp" id="wp16"></a>
<a id="p_8D_155" class="ms"></a>
<a class="msdiv" id="msdiv_70"></a>
"Kittāvatā pana, bhante, tapojigucchā <span class="var" title="aggappattā ca sārappattā ca hoti (s1-3, c1)" id="note93">aggappattā ca hoti sārappattā ca</span>? Sādhu
me, bhante, bhagavā tapojigucchāya aggaññeva pāpetu, sāraññeva pāpetū"ti.</p>

<p><span class="parno">48</span>
<a class="pts1" id="pts3.49"></a>
<a id="p_8D_156" class="ms"></a>
"Idha, nigrodha, tapassī cātuyāmasaṃvarasaṃvuto hoti. Kathañca, nigrodha,
tapassī cātuyāmasaṃvarasaṃvuto hoti? Idha, nigrodha, tapassī na pāṇaṃ
<span class="var" title="atipāpeti (si, pts1, mr)" id="note94">atipāteti</span>, na pāṇaṃ atipātayati, na pāṇamatipātayato samanuñño hoti. Na adinnaṃ
ādiyati, na adinnaṃ ādiyāpeti, na adinnaṃ ādiyato samanuñño hoti. Na musā
bhaṇati, na musā bhaṇāpeti, na musā bhaṇato samanuñño hoti. <span class="var" title="na bhāvitamāsiṃsati (bj, s1-3, pts1)" id="note95">Na bhāvitamāsīsati</span>,
na bhāvitamāsīsāpeti, na bhāvitamāsīsato samanuñño hoti. Evaṃ kho, nigrodha,
tapassī cātuyāmasaṃvarasaṃvuto hoti.</p>

<p><span class="parno">49</span>
<a id="p_8D_157" class="ms"></a>
Yato kho, nigrodha, tapassī cātuyāmasaṃvarasaṃvuto hoti, aduṃ cassa hoti
tapassitāya. So abhiharati no hīnāyāvattati. So vivittaṃ senāsanaṃ bhajati
araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ
palālapuñjaṃ. So pacchābhattaṃ piṇḍapātapaṭikkanto nisīdati pallankaṃ ābhujitvā
ujuṃ kāyaṃ paṇidhāya parimukhaṃ satiṃ upaṭṭhapetvā. So abhijjhaṃ loke pahāya
vigatābhijjhena cetasā viharati, abhijjhāya cittaṃ parisodheti. Byāpādappadosaṃ
pahāya abyāpannacitto viharati sabbapāṇabhūtahitānukampī, byāpādappadosā
cittaṃ parisodheti. <span class="var" title="thīnamiddhaṃ (bj, s1-3, pts1)" id="note96">Thinamiddhaṃ</span> pahāya vigatathinamiddho viharati ālokasaññī
sato sampajāno, thinamiddhā cittaṃ parisodheti. Uddhaccakukkuccaṃ pahāya
anuddhato viharati ajjhattaṃ vūpasantacitto, uddhaccakukkuccā cittaṃ
parisodheti. Vicikicchaṃ pahāya tiṇṇavicikiccho viharati akathaṃkathī kusalesu
dhammesu, vicikicchāya cittaṃ parisodheti.</p>

<p><span class="parno">50</span><a class="wp" id="wp17"></a>
<a class="pts1" id="pts3.50"></a>
<a id="p_8D_158" class="ms"></a>
<a class="msdiv" id="msdiv_71"></a>
So ime pañca nīvaraṇe pahāya cetaso upakkilese paññāya dubbalīkaraṇe
mettāsahagatena cetasā ekaṃ disaṃ pharitvā viharati. Tathā dutiyaṃ. Tathā
tatiyaṃ. Tathā catutthaṃ. Iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena abyāpajjena pharitvā viharati. Karuṇāsahagatena cetasā … pe  …
muditāsahagatena cetasā … pe … upekkhāsahagatena cetasā ekaṃ disaṃ pharitvā
viharati. Tathā dutiyaṃ. Tathā tatiyaṃ. Tathā catutthaṃ. Iti uddhamadho tiriyaṃ
sabbadhi sabbattatāya sabbāvantaṃ lokaṃ upekkhāsahagatena cetasā vipulena
mahaggatena appamāṇena averena abyāpajjena pharitvā viharati.</p>

<p><span class="parno">51</span>
<a id="p_8D_159" class="ms"></a>
Taṃ kiṃ maññasi, nigrodha. Yadi evaṃ sante tapojigucchā parisuddhā vā hoti
aparisuddhā vā"ti? "Addhā kho, bhante, evaṃ sante tapojigucchā parisuddhā hoti
no aparisuddhā, aggappattā ca sārappattā cā"ti. "Na kho, nigrodha, ettāvatā
tapojigucchā aggappattā ca hoti sārappattā ca; api ca kho tacappattā hotī"ti.</p>
<h3>2.4. Parisuddha&shy;phegguppatta&shy;kathā</h3>

<p><span class="parno">52</span><a class="wp" id="wp18"></a>
<a id="p_8D_160" class="ms"></a>
<a class="msdiv" id="msdiv_72"></a>
"Kittāvatā <span class="var" title="ca kho pana (bj) | kho pana (c1)" id="note97">pana</span>, bhante, tapojigucchā aggappattā ca hoti sārappattā ca? Sādhu
me, bhante, bhagavā tapojigucchāya aggaññeva pāpetu, sāraññeva pāpetū"ti.</p>

<p><span class="parno">53</span>
<a class="pts1" id="pts3.51"></a>
<a id="p_8D_161" class="ms"></a>
"Idha, nigrodha, tapassī cātuyāmasaṃvarasaṃvuto hoti. <span class="var" title="kathañca pana (bj, c1)" id="note98">Kathañca</span>, nigrodha,
tapassī cātuyāmasaṃvarasaṃvuto hoti … pe … yato kho, nigrodha, <span class="var" title="tapassī evaṃ (bj, c1)" id="note99">tapassī</span>
cātuyāmasaṃvarasaṃvuto hoti, aduṃ cassa hoti tapassitāya. So abhiharati no
hīnāyāvattati. So vivittaṃ senāsanaṃ bhajati … pe … so ime pañca nīvaraṇe
pahāya cetaso upakkilese paññāya dubbalīkaraṇe mettāsahagatena cetasā … pe  …
karuṇāsahagatena cetasā … pe … muditāsahagatena cetasā … pe … upekkhāsahagatena
cetasā vipulena mahaggatena appamāṇena averena abyāpajjena pharitvā viharati.
So anekavihitaṃ pubbenivāsaṃ anussarati seyyathidaṃ—ekampi jātiṃ dvepi jātiyo
tissopi jātiyo catassopi jātiyo pañcapi jātiyo dasapi jātiyo vīsampi jātiyo
tiṃsampi jātiyo cattālīsampi jātiyo paññāsampi jātiyo jātisatampi
jātisahassampi jātisatasahassampi anekepi saṃvaṭṭakappe anekepi vivaṭṭakappe
anekepi saṃvaṭṭavivaṭṭakappe: ‘amutrāsiṃ evaṃnāmo evaṃgotto evaṃvaṇṇo evamāhāro
evaṃsukhadukkhappaṭisaṃvedī evamāyupariyanto, so tato cuto amutra udapādiṃ,
tatrāpāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī
evamāyupariyanto, so tato cuto idhūpapanno’ti. Iti sākāraṃ sauddesaṃ
anekavihitaṃ pubbenivāsaṃ anussarati.</p>

<p><span class="parno">54</span>
<a id="p_8D_162" class="ms"></a>
Taṃ kiṃ maññasi, nigrodha, yadi evaṃ sante tapojigucchā parisuddhā vā hoti
aparisuddhā vā"ti? "Addhā kho, bhante, evaṃ sante tapojigucchā parisuddhā hoti,
no aparisuddhā, aggappattā ca sārappattā cā"ti. "Na kho, nigrodha, ettāvatā
tapojigucchā aggappattā ca hoti sārappattā ca; api ca kho phegguppattā
hotī"ti.</p>
<h2>3. Parisuddha&shy;aggappatta&shy;sārappatta&shy;kathā</h2>

<p><span class="parno">55</span><a class="wp" id="wp19"></a>
<a id="p_8D_163" class="ms"></a>
<a class="msdiv" id="msdiv_73"></a>
"Kittāvatā pana, bhante, tapojigucchā aggappattā ca hoti sārappattā ca? Sādhu
me, bhante, bhagavā tapojigucchāya aggaññeva pāpetu, sāraññeva pāpetū"ti.</p>

<p><span class="parno">56</span>
<a class="pts1" id="pts3.52"></a>
<a id="p_8D_164" class="ms"></a>
"Idha, nigrodha, tapassī cātuyāmasaṃvarasaṃvuto hoti. Kathañca, nigrodha,
tapassī cātuyāmasaṃvarasaṃvuto hoti … pe … yato kho, nigrodha, tapassī
cātuyāmasaṃvarasaṃvuto hoti, aduṃ cassa hoti tapassitāya. So abhiharati no
hīnāyāvattati. So vivittaṃ senāsanaṃ bhajati … pe … so ime pañca nīvaraṇe
pahāya cetaso upakkilese paññāya dubbalīkaraṇe mettāsahagatena cetasā … pe  …
upekkhāsahagatena cetasā vipulena mahaggatena appamāṇena averena abyāpajjena
pharitvā viharati. So anekavihitaṃ pubbenivāsaṃ anussarati. Seyyathidaṃ—
ekampi jātiṃ dvepi jātiyo tissopi jātiyo catassopi jātiyo pañcapi jātiyo … pe  …
iti sākāraṃ sauddesaṃ anekavihitaṃ pubbenivāsaṃ anussarati. So dibbena cakkhunā
visuddhena atikkantamānusakena satte passati cavamāne upapajjamāne hīne paṇīte
suvaṇṇe dubbaṇṇe sugate duggate, yathākammūpage satte pajānāti: ‘ime vata
bhonto sattā kāyaduccaritena samannāgatā vacīduccaritena samannāgatā
manoduccaritena samannāgatā ariyānaṃ upavādakā micchādiṭṭhikā
micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ
vinipātaṃ nirayaṃ upapannā. Ime vā pana bhonto sattā kāyasucaritena samannāgatā
vacīsucaritena samannāgatā manosucaritena samannāgatā ariyānaṃ anupavādakā
sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ
saggaṃ lokaṃ upapannā’ti. Iti dibbena cakkhunā visuddhena atikkantamānusakena
satte passati cavamāne upapajjamāne hīne paṇīte suvaṇṇe dubbaṇṇe sugate
duggate, yathākammūpage satte pajānāti.</p>
<hr>

<p><span class="parno">57</span>
<a id="p_8D_165" class="ms"></a>
Taṃ kiṃ maññasi, nigrodha, yadi evaṃ sante tapojigucchā parisuddhā vā hoti
aparisuddhā vā"ti? "Addhā kho, bhante, evaṃ sante tapojigucchā parisuddhā hoti
no aparisuddhā, aggappattā ca sārappattā cā"ti.</p>

<p><span class="parno">58</span>
<a id="p_8D_166" class="ms"></a>
<a class="msdiv" id="msdiv_74"></a>
"Ettāvatā kho, nigrodha, tapojigucchā aggappattā ca hoti sārappattā ca. Iti
<span class="var" title="iti nigrodha (s1-3) | atha taṃ nigrodha (km)" id="note100">kho, nigrodha</span>, yaṃ maṃ tvaṃ avacāsi: ‘ko nāma so, bhante, bhagavato dhammo,
yena bhagavā sāvake vineti, yena bhagavatā sāvakā vinītā assāsappattā
paṭijānanti ajjhāsayaṃ ādibrahmacariyan’ti. Iti kho taṃ, nigrodha, ṭhānaṃ
uttaritarañca paṇītatarañca, yenāhaṃ sāvake vinemi, yena mayā sāvakā vinītā
assāsappattā paṭijānanti ajjhāsayaṃ ādibrahmacariyan"ti.</p>

<p><span class="parno">59</span>
<a id="p_8D_167" class="ms"></a>
Evaṃ vutte, te paribbājakā unnādino uccāsaddamahāsaddā ahesuṃ: "ettha mayaṃ
anassāma sācariyakā, na mayaṃ ito bhiyyo uttaritaraṃ pajānāmā"ti.</p>
<h2>4. Nigrodhassapajjhāyana</h2>

<p><span class="parno">60</span><a class="wp" id="wp20"></a>
<a class="pts1" id="pts3.53"></a>
<a id="p_8D_168" class="ms"></a>
<a class="msdiv" id="msdiv_75"></a>
Yadā aññāsi sandhāno gahapati: "aññadatthu kho dānime aññatitthiyā paribbājakā
bhagavato bhāsitaṃ sussūsanti, sotaṃ odahanti, aññācittaṃ upaṭṭhāpentī"ti. <span class="var" title="atha naṃ (mr)" id="note101">Atha</span>
nigrodhaṃ paribbājakaṃ etadavoca: "iti kho, bhante nigrodha, yaṃ maṃ tvaṃ
avacāsi: ‘yagghe, gahapati, jāneyyāsi, kena samaṇo gotamo saddhiṃ sallapati,
kena sākacchaṃ samāpajjati, kena paññāveyyattiyaṃ samāpajjati, suññāgārahatā
samaṇassa gotamassa paññā, aparisāvacaro samaṇo gotamo nālaṃ sallāpāya, so
antamantāneva sevati; seyyathāpi nāma gokāṇā pariyantacārinī antamantāneva
sevati. Evameva suññāgārahatā samaṇassa gotamassa paññā, aparisāvacaro samaṇo
gotamo nālaṃ sallāpāya; so antamantāneva sevati; <span class="var" title="ingha ca (bj, c1)" id="note102">ingha</span>, gahapati, samaṇo gotamo
imaṃ parisaṃ āgaccheyya, ekapañheneva naṃ saṃsādeyyāma, tucchakumbhīva naṃ
maññe orodheyyāmā’ti. Ayaṃ kho so, bhante, bhagavā arahaṃ sammāsambuddho
idhānuppatto, aparisāvacaraṃ pana naṃ karotha, gokāṇaṃ pariyantacāriniṃ
karotha, ekapañheneva naṃ saṃsādetha, tucchakumbhīva naṃ orodhethā"ti. Evaṃ
vutte, nigrodho paribbājako tuṇhībhūto mankubhūto pattakkhandho adhomukho
pajjhāyanto appaṭibhāno nisīdi.</p>
<hr>

<p><span class="parno">61</span><a class="wp" id="wp21"></a>
<a class="pts1" id="pts3.54"></a>
<a id="p_8D_169" class="ms"></a>
<a class="msdiv" id="msdiv_76"></a>
Atha kho bhagavā nigrodhaṃ paribbājakaṃ tuṇhībhūtaṃ mankubhūtaṃ pattakkhandhaṃ
adhomukhaṃ pajjhāyantaṃ appaṭibhānaṃ viditvā nigrodhaṃ paribbājakaṃ etadavoca:
"saccaṃ kira, nigrodha, bhāsitā te esā vācā"ti? "Saccaṃ, bhante, bhāsitā me esā
vācā, yathābālena yathāmūḷhena yathāakusalenā"ti. "Taṃ kiṃ maññasi, nigrodha.
Kinti te sutaṃ paribbājakānaṃ vuḍḍhānaṃ mahallakānaṃ ācariyapācariyānaṃ
bhāsamānānaṃ: ‘ye te ahesuṃ atītamaddhānaṃ arahanto sammāsambuddhā, evaṃ su te
bhagavanto sangamma samāgamma unnādino uccāsaddamahāsaddā anekavihitaṃ
tiracchānakathaṃ anuyuttā <span class="var" title="vihariṃsu (bj, s1-3, c1)" id="note103">viharanti</span>. Seyyathidaṃ—rājakathaṃ corakathaṃ … pe  …
itibhavābhavakathaṃ iti vā. Seyyathāpi tvaṃ etarahi sācariyako. Udāhu, evaṃ su
te bhagavanto araññavanapatthāni pantāni senāsanāni paṭisevanti appasaddāni
appanigghosāni vijanavātāni manussarāhasseyyakāni paṭisallānasāruppāni,
seyyathāpāhaṃ etarahī’"ti.</p>
<hr>

<p><span class="parno">62</span>
<a id="p_8D_170" class="ms"></a>
"Sutaṃ metaṃ, bhante. Paribbājakānaṃ vuḍḍhānaṃ mahallakānaṃ ācariyapācariyānaṃ
bhāsamānānaṃ: ‘ye te ahesuṃ atītamaddhānaṃ arahanto sammāsambuddhā, <span class="var" title="na evaṃsute (s1-3) | nāssu te (pts1)" id="note104">na evaṃ su
te</span> bhagavanto sangamma samāgamma unnādino uccāsaddamahāsaddā anekavihitaṃ
tiracchānakathaṃ anuyuttā viharanti. Seyyathidaṃ—rājakathaṃ corakathaṃ … pe  …
itibhavābhavakathaṃ iti vā, seyyathāpāhaṃ etarahi sācariyako. Evaṃ su te
bhagavanto araññavanapatthāni pantāni senāsanāni paṭisevanti appasaddāni
appanigghosāni vijanavātāni manussarāhasseyyakāni paṭisallānasāruppāni,
seyyathāpi bhagavā etarahī’"ti.</p>
<hr>

<p><span class="parno">63</span>
<a class="pts1" id="pts3.55"></a>
<a id="p_8D_171" class="ms"></a>
"Tassa te, nigrodha, viññussa sato mahallakassa na etadahosi: ‘buddho so
bhagavā bodhāya dhammaṃ deseti, danto so bhagavā damathāya dhammaṃ deseti,
santo so bhagavā samathāya dhammaṃ deseti, tiṇṇo so bhagavā taraṇāya dhammaṃ
deseti, parinibbuto so bhagavā parinibbānāya dhammaṃ desetī’"ti?</p>
<h2>5. Brahmacariyapariyosānasacchikiriyā</h2>

<p><span class="parno">64</span><a class="wp" id="wp22"></a>
<a id="p_8D_172" class="ms"></a>
<a class="msdiv" id="msdiv_77"></a>
Evaṃ vutte, nigrodho paribbājako bhagavantaṃ etadavoca: "accayo maṃ, bhante,
accagamā yathābālaṃ yathāmūḷhaṃ yathāakusalaṃ, yvāhaṃ evaṃ bhagavantaṃ
avacāsiṃ. Tassa me, bhante, bhagavā accayaṃ accayato paṭiggaṇhātu āyatiṃ
saṃvarāyā"ti. "Taggha <span class="var" title="taṃ (bj, s1-3, pts1)" id="note105">tvaṃ</span>, nigrodha, accayo accagamā yathābālaṃ yathāmūḷhaṃ
yathāakusalaṃ, yo maṃ tvaṃ evaṃ avacāsi. Yato ca kho tvaṃ, nigrodha, accayaṃ
accayato disvā yathādhammaṃ paṭikarosi, taṃ te mayaṃ paṭiggaṇhāma. Vuddhi hesā,
nigrodha, ariyassa vinaye, yo accayaṃ accayato disvā yathādhammaṃ paṭikaroti
āyatiṃ saṃvaraṃ āpajjati. Ahaṃ kho pana, nigrodha, evaṃ vadāmi:</p>
<hr>

<p><span class="parno">65</span>
<a class="pts1" id="pts3.56"></a>
<a id="p_8D_173" class="ms"></a>
‘Etu viññū puriso asaṭho amāyāvī ujujātiko, ahamanusāsāmi ahaṃ dhammaṃ desemi.
<span class="var" title="yathānusiṭṭhaṃ (?)" id="note106">Yathānusiṭṭhaṃ tathā</span> paṭipajjamāno—yassatthāya kulaputtā sammadeva agārasmā
anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme
sayaṃ abhiññā sacchikatvā upasampajja viharissati sattavassāni. Tiṭṭhantu,
nigrodha, satta vassāni. Etu viññū puriso asaṭho amāyāvī ujujātiko,
ahamanusāsāmi ahaṃ dhammaṃ desemi. Yathānusiṭṭhaṃ tathā paṭipajjamāno – 
yassatthāya kulaputtā sammadeva agārasmā anagāriyaṃ pabbajanti, tadanuttaraṃ—
brahmacariyapariyosānaṃ diṭṭheva dhamme sayaṃ abhiññā sacchikatvā upasampajja
viharissati cha vassāni. Pañca vassāni … cattāri vassāni … tīṇi vassāni … dve
vassāni … ekaṃ vassaṃ. Tiṭṭhatu, nigrodha, ekaṃ vassaṃ. Etu viññū puriso asaṭho
amāyāvī ujujātiko ahamanusāsāmi ahaṃ dhammaṃ desemi. Yathānusiṭṭhaṃ tathā
paṭipajjamāno—yassatthāya kulaputtā sammadeva agārasmā anagāriyaṃ pabbajanti,
tadanuttaraṃ—brahmacariyapariyosānaṃ diṭṭheva dhamme sayaṃ abhiññā
sacchikatvā upasampajja viharissati satta māsāni. Tiṭṭhantu, nigrodha, satta
māsāni … cha māsāni … pañca māsāni … cattāri māsāni … tīṇi māsāni … dve māsāni
 …  ekaṃ māsaṃ … aḍḍhamāsaṃ. Tiṭṭhatu, nigrodha, aḍḍhamāso. Etu viññū puriso
asaṭho amāyāvī ujujātiko, ahamanusāsāmi ahaṃ dhammaṃ desemi. Yathānusiṭṭhaṃ
tathā paṭipajjamāno—yassatthāya kulaputtā sammadeva agārasmā anagāriyaṃ
pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ
abhiññā sacchikatvā upasampajja viharissati sattāhaṃ’.</p>
<h2>6. Paribbājakānaṃpajjhāyana</h2>

<p><span class="parno">66</span><a class="wp" id="wp23"></a>
<a id="p_8D_174" class="ms"></a>
<a class="msdiv" id="msdiv_78"></a>
Siyā kho <span class="var" title="panetaṃ (c1)" id="note107">pana te</span>, nigrodha, evamassa: ‘antevāsikamyatā no samaṇo gotamo
evamāhā’ti. Na kho panetaṃ, nigrodha, evaṃ daṭṭhabbaṃ. Yo eva <span class="var" title="te (bj)" id="note108">vo</span> ācariyo, so
eva vo ācariyo hotu.</p>

<p><span class="parno">67</span>
<a id="p_8D_175" class="ms"></a>
Siyā kho pana te, nigrodha, evamassa: ‘uddesā no cāvetukāmo samaṇo gotamo
evamāhā’ti. Na kho panetaṃ, nigrodha, evaṃ daṭṭhabbaṃ. Yo eva vo uddeso so eva
vo uddeso hotu.</p>

<p><span class="parno">68</span>
<a id="p_8D_176" class="ms"></a>
Siyā kho pana te, nigrodha, evamassa: ‘ājīvā no cāvetukāmo samaṇo gotamo
evamāhā’ti. Na kho panetaṃ, nigrodha, evaṃ daṭṭhabbaṃ. Yo eva vo ājīvo, so eva
vo ājīvo hotu.</p>

<p><span class="parno">69</span>
<a id="p_8D_177" class="ms"></a>
Siyā kho pana te, nigrodha, evamassa: ‘ye no dhammā akusalā akusalasankhātā
sācariyakānaṃ, tesu patiṭṭhāpetukāmo samaṇo gotamo evamāhā’ti. Na kho panetaṃ,
nigrodha, evaṃ daṭṭhabbaṃ. Akusalā <span class="var" title="vo dhammā (bj, mr) | te dhammā (s1-3)" id="note109">ceva vo te dhammā</span> hontu akusalasankhātā ca
sācariyakānaṃ.</p>

<p><span class="parno">70</span>
<a id="p_8D_178" class="ms"></a>
Siyā kho pana te, nigrodha, evamassa: ‘ye no dhammā kusalā kusalasankhātā
sācariyakānaṃ, tehi vivecetukāmo samaṇo gotamo evamāhā’ti. Na kho panetaṃ,
nigrodha, evaṃ daṭṭhabbaṃ. Kusalā ceva vo te dhammā hontu kusalasankhātā ca
sācariyakānaṃ.</p>

<p><span class="parno">71</span>
<a class="pts1" id="pts3.57"></a>
<a id="p_8D_179" class="ms"></a>
Iti khvāhaṃ, nigrodha, neva antevāsikamyatā evaṃ vadāmi, napi uddesā cāvetukāmo
evaṃ vadāmi, <span class="var" title="napi ye ca kho dhammā (bj) | napi ye te dhammā (s1-3) | napi ye ca vo dhammā (mr)" id="note110">napi ājīvā cāvetukāmo evaṃ vadāmi, napi ye vo dhammā</span> akusalā
akusalasankhātā sācariyakānaṃ, tesu patiṭṭhāpetukāmo evaṃ vadāmi, <span class="var" title="napi ye ca kho dhammā (bj) | napi ye te dhammā (s1-3) | napi ye ca vo dhammā (mr)" id="note111">napi ye vo
dhammā</span> kusalā kusalasankhātā sācariyakānaṃ, tehi vivecetukāmo evaṃ vadāmi.
Santi ca kho, nigrodha, akusalā dhammā appahīnā saṃkilesikā <span class="var" title="ponobhavikā (bj, pts1, mr)" id="note112">ponobbhavikā</span> <span class="var" title="sadarathā (s1-3, mr) | saddarā (pts1, mr)" id="note113">sadarā</span>
dukkhavipākā āyatiṃ jātijarāmaraṇiyā, yesāhaṃ pahānāya dhammaṃ desemi.
Yathāpaṭipannānaṃ vo saṃkilesikā dhammā pahīyissanti, vodānīyā dhammā
abhivaḍḍhissanti, paññāpāripūriṃ vepullattañca diṭṭheva dhamme sayaṃ abhiññā
sacchikatvā upasampajja viharissathā"ti.</p>

<p><span class="parno">72</span><a class="wp" id="wp24"></a>
<a id="p_8D_180" class="ms"></a>
<a class="msdiv" id="msdiv_79"></a>
Evaṃ vutte, te paribbājakā tuṇhībhūtā mankubhūtā pattakkhandhā adhomukhā
pajjhāyantā appaṭibhānā nisīdiṃsu yathā taṃ mārena pariyuṭṭhitacittā. Atha kho
bhagavato etadahosi: "sabbepime moghapurisā phuṭṭhā pāpimatā. Yatra hi nāma
ekassapi na evaṃ bhavissati: ‘handa mayaṃ aññāṇatthampi samaṇe gotame
brahmacariyaṃ carāma, kiṃ karissati sattāho’"ti?</p>

<p><span class="parno">73</span>
<a id="p_8D_181" class="ms"></a>
Atha kho bhagavā udumbarikāya paribbājakārāme sīhanādaṃ naditvā vehāsaṃ
abbhuggantvā gijjhakūṭe pabbate <span class="var" title="paccuṭṭhāsi (bj, s1-3, pts1)" id="note114">paccupaṭṭhāsi</span>. Sandhāno pana gahapati tāvadeva
rājagahaṃ pāvisīti.</p>
<p class="endsutta">Udumbarikasuttaṃ niṭṭhitaṃ dutiyaṃ.</p>
</div>
</section>
<div id="nextprev"><a id="previous-sutta" href="./dn24.html"></a><a id="next-sutta" href="./dn26.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN25: Udumbarika-Sīhanāda Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
