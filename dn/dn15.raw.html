<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 15</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN15: Mahānidāna Sutta - The Great Discourse on Causation</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">
<h2>1. Paṭiccasamuppāda</h2>

<p><span class="parno">1</span><a class="wp" id="wp1"></a>
<a class="pts1" id="pts2.55"></a>
<a id="p_7D_190" class="ms"></a>
<a class="msdiv" id="msdiv_95"></a>
<span class="evam">Evaṃ me sutaṃ—​</span>   ekaṃ samayaṃ bhagavā kurūsu viharati <span class="var" title="kammāsadammaṃ nāma (bj, s1-3, km) | kammāssadhammaṃ nāma (pts1)" id="note71">kammāsadhammaṃ nāma</span> kurūnaṃ nigamo.
Atha kho āyasmā ānando yena bhagavā tenupasankami, upasankamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: "acchariyaṃ, bhante, abbhutaṃ, bhante. Yāva gambhīro cāyaṃ, bhante,
paṭiccasamuppādo gambhīrāvabhāso ca, atha ca pana me uttānakuttānako viya
khāyatī"ti. "Mā hevaṃ, ānanda, avaca, mā hevaṃ, ānanda, avaca. Gambhīro cāyaṃ,
ānanda, paṭiccasamuppādo gambhīrāvabhāso ca. Etassa, ānanda, dhammassa
ananubodhā appaṭivedhā evamayaṃ pajā tantākulakajātā <span class="var" title="guḷāguṇḍikajātā (bj) | guṇagaṇṭhikajātā (s1-3, km) | gulāguṇṭhikajātā (pts1)" id="note72">kulagaṇṭhikajātā</span>
muñjapabbajabhūtā apāyaṃ duggatiṃ vinipātaṃ saṃsāraṃ nātivattati.</p>

<hr>

<p><span class="parno">2</span><a class="wp" id="wp2"></a>
<a id="p_7D_191" class="ms"></a>
<a class="msdiv" id="msdiv_96"></a>
‘Atthi idappaccayā jarāmaraṇan’ti iti puṭṭhena satā, ānanda, atthītissa
vacanīyaṃ. ‘Kiṃpaccayā jarāmaraṇan’ti iti ce vadeyya, ‘jātipaccayā
jarāmaraṇan’ti iccassa vacanīyaṃ.</p>

<p><span class="parno">3</span>
<a class="pts1" id="pts2.56"></a>
<a id="p_7D_192" class="ms"></a>
‘Atthi idappaccayā jātī’ti iti puṭṭhena satā, ānanda, atthītissa vacanīyaṃ.
‘Kiṃpaccayā jātī’ti iti ce vadeyya, ‘bhavapaccayā jātī’ti iccassa vacanīyaṃ.</p>

<p><span class="parno">4</span>
<a id="p_7D_193" class="ms"></a>
‘Atthi idappaccayā bhavo’ti iti puṭṭhena satā, ānanda, atthītissa vacanīyaṃ.
‘Kiṃpaccayā bhavo’ti iti ce vadeyya, ‘upādānapaccayā bhavo’ti iccassa
vacanīyaṃ.</p>

<p><span class="parno">5</span>
<a id="p_7D_194" class="ms"></a>
‘Atthi idappaccayā upādānan’ti iti puṭṭhena satā, ānanda, atthītissa vacanīyaṃ.
‘Kiṃpaccayā upādānan’ti iti ce vadeyya, ‘taṇhāpaccayā upādānan’ti iccassa
vacanīyaṃ.</p>

<p><span class="parno">6</span>
<a id="p_7D_195" class="ms"></a>
‘Atthi idappaccayā taṇhā’ti iti puṭṭhena satā, ānanda, atthītissa vacanīyaṃ.
‘Kiṃpaccayā taṇhā’ti iti ce vadeyya, ‘vedanāpaccayā taṇhā’ti iccassa
vacanīyaṃ.</p>

<p><span class="parno">7</span>
<a id="p_7D_196" class="ms"></a>
‘Atthi idappaccayā vedanā’ti iti puṭṭhena satā, ānanda, atthītissa vacanīyaṃ.
‘Kiṃpaccayā vedanā’ti iti ce vadeyya, ‘phassapaccayā vedanā’ti iccassa
vacanīyaṃ.</p>

<p><span class="parno">8</span>
<a id="p_7D_197" class="ms"></a>
‘Atthi idappaccayā phasso’ti iti puṭṭhena satā, ānanda, atthītissa vacanīyaṃ.
‘Kiṃpaccayā phasso’ti iti ce vadeyya, ‘nāmarūpapaccayā phasso’ti iccassa
vacanīyaṃ.</p>

<p><span class="parno">9</span>
<a id="p_7D_198" class="ms"></a>
‘Atthi idappaccayā nāmarūpan’ti iti puṭṭhena satā, ānanda, atthītissa
vacanīyaṃ. ‘Kiṃpaccayā nāmarūpan’ti iti ce vadeyya, ‘viññāṇapaccayā
nāmarūpan’ti iccassa vacanīyaṃ.</p>

<p><span class="parno">10</span>
<a id="p_7D_199" class="ms"></a>
‘Atthi idappaccayā viññāṇan’ti iti puṭṭhena satā, ānanda, atthītissa vacanīyaṃ.
‘Kiṃpaccayā viññāṇan’ti iti ce vadeyya, ‘nāmarūpapaccayā viññāṇan’ti iccassa
vacanīyaṃ.</p>

<hr>

<p><span class="parno">11</span><a class="wp" id="wp3"></a>
<a class="pts1" id="pts2.57"></a>
<a id="p_7D_200" class="ms"></a>
<a class="msdiv" id="msdiv_97"></a>
Iti kho, ānanda, nāmarūpapaccayā viññāṇaṃ, viññāṇapaccayā nāmarūpaṃ,
nāmarūpapaccayā phasso, phassapaccayā vedanā, vedanāpaccayā taṇhā, taṇhāpaccayā
upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ
sokaparidevadukkhadomanassupāyāsā sambhavanti. Evametassa kevalassa
dukkhakkhandhassa samudayo hoti.</p>

<hr>

<p><span class="parno">12</span><a class="wp" id="wp4"></a>
<a id="p_7D_201" class="ms"></a>
<a class="msdiv" id="msdiv_98"></a>
‘Jātipaccayā jarāmaraṇan’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā jātipaccayā jarāmaraṇaṃ. Jāti ca hi, ānanda,
nābhavissa sabbena sabbaṃ sabbathā sabbaṃ kassaci kimhici, seyyathidaṃ—
devānaṃ vā devattāya, gandhabbānaṃ vā gandhabbattāya, yakkhānaṃ vā yakkhattāya,
bhūtānaṃ vā bhūtattāya, manussānaṃ vā manussattāya, catuppadānaṃ vā
catuppadattāya, pakkhīnaṃ vā pakkhittāya, <span class="var" title="siriṃsapānaṃ vā siriṃsapattāya (bj, km, pts1) | siriṃsapānaṃ siriṃsapattāya (s1-3)" id="note73">sarīsapānaṃ vā sarīsapattāya</span>, tesaṃ
tesañca hi, ānanda, sattānaṃ tadattāya jāti nābhavissa. Sabbaso jātiyā asati
jātinirodhā api nu kho jarāmaraṇaṃ paññāyethā"ti? "No hetaṃ, bhante".
"Tasmātihānanda, eseva hetu etaṃ nidānaṃ esa samudayo esa paccayo
jarāmaraṇassa, yadidaṃ jāti.</p>

<hr>

<p><span class="parno">13</span><a class="wp" id="wp5"></a>
<a id="p_7D_202" class="ms"></a>
<a class="msdiv" id="msdiv_99"></a>
‘Bhavapaccayā jātī’ti iti kho panetaṃ vuttaṃ, tadānanda, imināpetaṃ pariyāyena
veditabbaṃ, yathā bhavapaccayā jāti. Bhavo ca hi, ānanda, nābhavissa sabbena
sabbaṃ sabbathā sabbaṃ kassaci kimhici, seyyathidaṃ—kāmabhavo vā rūpabhavo vā
arūpabhavo vā, sabbaso bhave asati bhavanirodhā api nu kho jāti paññāyethā"ti?
"No hetaṃ, bhante". "Tasmātihānanda, eseva hetu etaṃ nidānaṃ esa samudayo esa
paccayo jātiyā, yadidaṃ bhavo.</p>

<hr>

<p><span class="parno">14</span><a class="wp" id="wp6"></a>
<a class="pts1" id="pts2.58"></a>
<a id="p_7D_203" class="ms"></a>
<a class="msdiv" id="msdiv_100"></a>
‘Upādānapaccayā bhavo’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā upādānapaccayā bhavo. Upādānañca hi, ānanda,
nābhavissa sabbena sabbaṃ sabbathā sabbaṃ kassaci kimhici, seyyathidaṃ—
kāmupādānaṃ vā diṭṭhupādānaṃ vā sīlabbatupādānaṃ vā attavādupādānaṃ vā, sabbaso
upādāne asati upādānanirodhā api nu kho bhavo paññāyethā"ti? "No hetaṃ,
bhante". "Tasmātihānanda, eseva hetu etaṃ nidānaṃ esa samudayo esa paccayo
bhavassa, yadidaṃ upādānaṃ.</p>

<hr>

<p><span class="parno">15</span><a class="wp" id="wp7"></a>
<a id="p_7D_204" class="ms"></a>
<a class="msdiv" id="msdiv_101"></a>
‘Taṇhāpaccayā upādānan’ti iti kho panetaṃ vuttaṃ tadānanda, imināpetaṃ
pariyāyena veditabbaṃ, yathā taṇhāpaccayā upādānaṃ. Taṇhā ca hi, ānanda,
nābhavissa sabbena sabbaṃ sabbathā sabbaṃ kassaci kimhici, seyyathidaṃ—
rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā, sabbaso
taṇhāya asati taṇhānirodhā api nu kho upādānaṃ paññāyethā"ti? "No hetaṃ,
bhante". "Tasmātihānanda, eseva hetu etaṃ nidānaṃ esa samudayo esa paccayo
upādānassa, yadidaṃ taṇhā.</p>

<hr>

<p><span class="parno">16</span><a class="wp" id="wp8"></a>
<a id="p_7D_205" class="ms"></a>
<a class="msdiv" id="msdiv_102"></a>
‘Vedanāpaccayā taṇhā’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā vedanāpaccayā taṇhā. Vedanā ca hi, ānanda,
nābhavissa sabbena sabbaṃ sabbathā sabbaṃ kassaci kimhici, seyyathidaṃ—
cakkhusamphassajā vedanā sotasamphassajā vedanā ghānasamphassajā vedanā
jivhāsamphassajā vedanā kāyasamphassajā vedanā manosamphassajā vedanā, sabbaso
vedanāya asati vedanānirodhā api nu kho taṇhā paññāyethā"ti? "No hetaṃ,
bhante". "Tasmātihānanda, eseva hetu etaṃ nidānaṃ esa samudayo esa paccayo
taṇhāya, yadidaṃ vedanā.</p>

<hr>

<p><span class="parno">17</span><a class="wp" id="wp9"></a>
<a class="pts1" id="pts2.59"></a>
<a id="p_7D_206" class="ms"></a>
<a class="msdiv" id="msdiv_103"></a>
Iti kho panetaṃ, ānanda, vedanaṃ paṭicca taṇhā, taṇhaṃ paṭicca pariyesanā,
pariyesanaṃ paṭicca lābho, lābhaṃ paṭicca vinicchayo, vinicchayaṃ paṭicca
chandarāgo, chandarāgaṃ paṭicca ajjhosānaṃ, ajjhosānaṃ paṭicca pariggaho,
pariggahaṃ paṭicca macchariyaṃ, macchariyaṃ paṭicca ārakkho. Ārakkhādhikaraṇaṃ
daṇḍādāna&shy;satthādāna&shy;kalahavigga&shy;havivādatu&shy;vaṃtuvaṃpesuñña&shy;musāvādā
aneke pāpakā akusalā dhammā sambhavanti.</p>

<p><span class="parno">18</span><a class="wp" id="wp10"></a>
<a id="p_7D_207" class="ms"></a>
<a class="msdiv" id="msdiv_104"></a>
‘<span class="var" title="ārakkhaṃ paṭicca ārakkhādhikaraṇaṃ (s1-3, km)" id="note75">Ārakkhādhikaraṇaṃ</span> daṇḍādāna&shy;satthādāna&shy;kalahavigga&shy;havivādatu&shy;vaṃtuvaṃpesuñña&shy;musāvādā aneke pāpakā akusalā dhammā sambhavantī’ti iti kho panetaṃ vuttaṃ, tadānanda, imināpetaṃ pariyāyena veditabbaṃ, yathā ārakkhādhikaraṇaṃ daṇḍādāna&shy;satthādāna&shy;kalahavigga&shy;havivādatu&shy;vaṃtuvaṃpesuñña&shy;musāvādā aneke pāpakā akusalā dhammā sambhavanti. Ārakkho ca hi, ānanda, nābhavissa sabbena sabbaṃ sabbathā sabbaṃ kassaci kimhici, sabbaso ārakkhe asati ārakkhanirodhā api nu kho daṇḍādāna&shy;satthādāna&shy;kalahavigga&shy;havivādatu&shy;vaṃtuvaṃpesuñña&shy;musāvādā aneke pāpakā akusalā dhammā sambhaveyyun"ti? "No hetaṃ, bhante". "Tasmātihānanda, eseva hetu etaṃ nidānaṃ esa samudayo esa paccayo daṇḍādāna&shy;satthādāna&shy;kalahavigga&shy;havivādatu&shy;vaṃtuvaṃpesuñña&shy;musāvādānaṃ anekesaṃ pāpakānaṃ akusalānaṃ dhammānaṃ sambhavāya yadidaṃ ārakkho.</p>

<p><span class="parno">19</span><a class="wp" id="wp11"></a>
<a id="p_7D_208" class="ms"></a>
<a class="msdiv" id="msdiv_105"></a>
‘Macchariyaṃ paṭicca ārakkho’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā macchariyaṃ paṭicca ārakkho. Macchariyañca hi,
ānanda, nābhavissa sabbena sabbaṃ sabbathā sabbaṃ kassaci kimhici, sabbaso
macchariye asati macchariyanirodhā api nu kho ārakkho paññāyethā"ti? "No hetaṃ,
bhante". "Tasmātihānanda, eseva hetu etaṃ nidānaṃ esa samudayo esa paccayo
ārakkhassa, yadidaṃ macchariyaṃ.</p>

<p><span class="parno">20</span><a class="wp" id="wp12"></a>
<a class="pts1" id="pts2.60"></a>
<a id="p_7D_209" class="ms"></a>
<a class="msdiv" id="msdiv_106"></a>
‘Pariggahaṃ paṭicca macchariyan’ti iti kho panetaṃ vuttaṃ, tadānanda,
imināpetaṃ pariyāyena veditabbaṃ, yathā pariggahaṃ paṭicca macchariyaṃ.
Pariggaho ca hi, ānanda, nābhavissa sabbena sabbaṃ sabbathā sabbaṃ kassaci
kimhici, sabbaso pariggahe asati pariggahanirodhā api nu kho macchariyaṃ
paññāyethā"ti? "No hetaṃ, bhante". "Tasmātihānanda, eseva hetu etaṃ nidānaṃ esa
samudayo esa paccayo macchariyassa, yadidaṃ pariggaho.</p>

<p><span class="parno">21</span><a class="wp" id="wp13"></a>
<a id="p_7D_210" class="ms"></a>
<a class="msdiv" id="msdiv_107"></a>
‘Ajjhosānaṃ paṭicca pariggaho’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā ajjhosānaṃ paṭicca pariggaho. Ajjhosānañca hi,
ānanda, nābhavissa sabbena sabbaṃ sabbathā sabbaṃ kassaci kimhici, sabbaso
ajjhosāne asati ajjhosānanirodhā api nu kho pariggaho paññāyethā"ti? "No hetaṃ,
bhante". "Tasmātihānanda, eseva hetu etaṃ nidānaṃ esa samudayo esa paccayo
pariggahassa—yadidaṃ ajjhosānaṃ.</p>

<p><span class="parno">22</span><a class="wp" id="wp14"></a>
<a id="p_7D_211" class="ms"></a>
<a class="msdiv" id="msdiv_108"></a>
‘Chandarāgaṃ paṭicca ajjhosānan’ti iti kho panetaṃ vuttaṃ, tadānanda,
imināpetaṃ pariyāyena veditabbaṃ, yathā chandarāgaṃ paṭicca ajjhosānaṃ.
Chandarāgo ca hi, ānanda, nābhavissa sabbena sabbaṃ sabbathā sabbaṃ kassaci
kimhici, sabbaso chandarāge asati chandarāganirodhā api nu kho ajjhosānaṃ
paññāyethā"ti? "No hetaṃ, bhante". "Tasmātihānanda, eseva hetu etaṃ nidānaṃ esa
samudayo esa paccayo ajjhosānassa, yadidaṃ chandarāgo.</p>

<p><span class="parno">23</span><a class="wp" id="wp15"></a>
<a class="pts1" id="pts2.61"></a>
<a id="p_7D_212" class="ms"></a>
<a class="msdiv" id="msdiv_109"></a>
‘Vinicchayaṃ paṭicca chandarāgo’ti iti kho panetaṃ vuttaṃ, tadānanda,
imināpetaṃ pariyāyena veditabbaṃ, yathā vinicchayaṃ paṭicca chandarāgo.
Vinicchayo ca hi, ānanda, nābhavissa sabbena sabbaṃ sabbathā sabbaṃ kassaci
kimhici, sabbaso vinicchaye asati vinicchayanirodhā api nu kho chandarāgo
paññāyethā"ti? "No hetaṃ, bhante". "Tasmātihānanda, eseva hetu etaṃ nidānaṃ esa
samudayo esa paccayo chandarāgassa, yadidaṃ vinicchayo.</p>

<p><span class="parno">24</span><a class="wp" id="wp16"></a>
<a id="p_7D_213" class="ms"></a>
<a class="msdiv" id="msdiv_110"></a>
‘Lābhaṃ paṭicca vinicchayo’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā lābhaṃ paṭicca vinicchayo. Lābho ca hi, ānanda,
nābhavissa sabbena sabbaṃ sabbathā sabbaṃ kassaci kimhici, sabbaso lābhe asati
lābhanirodhā api nu kho vinicchayo paññāyethā"ti? "No hetaṃ, bhante".
"Tasmātihānanda, eseva hetu etaṃ nidānaṃ esa samudayo esa paccayo
vinicchayassa, yadidaṃ lābho.</p>

<p><span class="parno">25</span><a class="wp" id="wp17"></a>
<a id="p_7D_214" class="ms"></a>
<a class="msdiv" id="msdiv_111"></a>
‘Pariyesanaṃ paṭicca lābho’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā pariyesanaṃ paṭicca lābho. Pariyesanā ca hi,
ānanda, nābhavissa sabbena sabbaṃ sabbathā sabbaṃ kassaci kimhici, sabbaso
pariyesanāya asati pariyesanānirodhā api nu kho lābho paññāyethā"ti? "No hetaṃ,
bhante". "Tasmātihānanda, eseva hetu etaṃ nidānaṃ esa samudayo esa paccayo
lābhassa, yadidaṃ pariyesanā.</p>

<p><span class="parno">26</span><a class="wp" id="wp18"></a>
<a id="p_7D_215" class="ms"></a>
<a class="msdiv" id="msdiv_112"></a>
‘Taṇhaṃ paṭicca pariyesanā’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā taṇhaṃ paṭicca pariyesanā. Taṇhā ca hi, ānanda,
nābhavissa sabbena sabbaṃ sabbathā sabbaṃ kassaci kimhici, seyyathidaṃ—
kāmataṇhā bhavataṇhā vibhavataṇhā, sabbaso taṇhāya asati taṇhānirodhā api nu
kho pariyesanā paññāyethā"ti? "No hetaṃ, bhante". "Tasmātihānanda, eseva hetu
etaṃ nidānaṃ esa samudayo esa paccayo pariyesanāya, yadidaṃ taṇhā. Iti kho,
ānanda, ime dve <span class="var" title="ime dhammā (mr)" id="note76">dhammā</span> dvayena vedanāya ekasamosaraṇā bhavanti.</p>

<hr>

<p><span class="parno">27</span><a class="wp" id="wp19"></a>
<a class="pts1" id="pts2.62"></a>
<a id="p_7D_216" class="ms"></a>
<a class="msdiv" id="msdiv_113"></a>
‘Phassapaccayā vedanā’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā phassapaccayā vedanā. Phasso ca hi, ānanda,
nābhavissa sabbena sabbaṃ sabbathā sabbaṃ kassaci kimhici, seyyathidaṃ—
cakkhusamphasso sotasamphasso ghānasamphasso jivhāsamphasso kāyasamphasso
manosamphasso, sabbaso phasse asati phassanirodhā api nu kho vedanā
paññāyethā"ti? "No hetaṃ, bhante". "Tasmātihānanda, eseva hetu etaṃ nidānaṃ esa
samudayo esa paccayo vedanāya, yadidaṃ phasso.</p>

<hr>

<p><span class="parno">28</span><a class="wp" id="wp20"></a>
<a id="p_7D_217" class="ms"></a>
<a class="msdiv" id="msdiv_114"></a>
‘Nāmarūpapaccayā phasso’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā nāmarūpapaccayā phasso. Yehi, ānanda, ākārehi yehi
lingehi yehi nimittehi yehi uddesehi nāmakāyassa paññatti hoti, tesu ākāresu
tesu lingesu tesu nimittesu tesu uddesesu asati api nu kho rūpakāye
adhivacanasamphasso paññāyethā"ti? "No hetaṃ, bhante". "Yehi, ānanda, ākārehi
yehi lingehi yehi nimittehi yehi uddesehi rūpakāyassa paññatti hoti, tesu
ākāresu … pe … tesu uddesesu asati api nu kho nāmakāye paṭighasamphasso
paññāyethā"ti? "No hetaṃ, bhante". "Yehi, ānanda, ākārehi … pe … yehi uddesehi
nāmakāyassa ca rūpakāyassa ca paññatti hoti, tesu ākāresu … pe … tesu uddesesu
asati api nu kho adhivacanasamphasso vā paṭighasamphasso vā paññāyethā"ti? "No
hetaṃ, bhante". "Yehi, ānanda, ākārehi … pe … yehi uddesehi nāmarūpassa
paññatti hoti, tesu ākāresu … pe … tesu uddesesu asati api nu kho phasso
paññāyethā"ti? "No hetaṃ, bhante". "Tasmātihānanda, eseva hetu etaṃ nidānaṃ esa
samudayo esa paccayo phassassa, yadidaṃ nāmarūpaṃ.</p>

<hr>

<p><span class="parno">29</span><a class="wp" id="wp21"></a>
<a class="pts1" id="pts2.63"></a>
<a id="p_7D_218" class="ms"></a>
<a class="msdiv" id="msdiv_115"></a>
‘Viññāṇapaccayā nāmarūpan’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā viññāṇapaccayā nāmarūpaṃ. Viññāṇañca hi, ānanda,
mātukucchismiṃ na okkamissatha, api nu kho nāmarūpaṃ mātukucchismiṃ
samuccissathā"ti? "No hetaṃ, bhante". "Viññāṇañca hi, ānanda, mātukucchismiṃ
okkamitvā vokkamissatha, api nu kho nāmarūpaṃ itthattāya abhinibbattissathā"ti?
"No hetaṃ, bhante". "Viññāṇañca hi, ānanda, daharasseva sato vocchijjissatha
kumārakassa vā kumārikāya vā, api nu kho nāmarūpaṃ vuddhiṃ virūḷhiṃ vepullaṃ
āpajjissathā"ti? "No hetaṃ, bhante". "Tasmātihānanda, eseva hetu etaṃ nidānaṃ
esa samudayo esa paccayo nāmarūpassa—yadidaṃ viññāṇaṃ.</p>

<hr>

<p><span class="parno">30</span><a class="wp" id="wp22"></a>
<a class="pts1" id="pts2.64"></a>
<a id="p_7D_219" class="ms"></a>
<a class="msdiv" id="msdiv_116"></a>
‘Nāmarūpapaccayā viññāṇan’ti iti kho panetaṃ vuttaṃ, tadānanda, imināpetaṃ
pariyāyena veditabbaṃ, yathā nāmarūpapaccayā viññāṇaṃ. Viññāṇañca hi, ānanda,
nāmarūpe patiṭṭhaṃ na labhissatha, api nu kho āyatiṃ <span class="var" title="jātijarāmaraṇadukkhasamudayasambhavo (s1-3, km, pts1)" id="note77">jātijarāmaraṇaṃ
dukkhasamudayasambhavo</span> paññāyethā"ti? "No hetaṃ, bhante". "Tasmātihānanda,
eseva hetu etaṃ nidānaṃ esa samudayo esa paccayo viññāṇassa yadidaṃ nāmarūpaṃ.
Ettāvatā kho, ānanda, jāyetha vā <span class="var" title="jiyyetha (mr)" id="note78">jīyetha</span> vā <span class="var" title="miyyetha (mr)" id="note79">mīyetha</span> vā cavetha vā upapajjetha
vā. Ettāvatā adhivacanapatho, ettāvatā niruttipatho, ettāvatā paññattipatho,
ettāvatā paññāvacaraṃ, ettāvatā vaṭṭaṃ vattati itthattaṃ paññāpanāya yadidaṃ
nāmarūpaṃ saha viññāṇena aññamaññapaccayatā pavattati.</p>

<h2>2. Attapaññatti</h2>

<p><span class="parno">31</span><a class="wp" id="wp23"></a>
<a id="p_7D_220" class="ms"></a>
<a class="msdiv" id="msdiv_117"></a>
Kittāvatā ca, ānanda, attānaṃ paññapento paññapeti? Rūpiṃ vā hi, ānanda,
parittaṃ attānaṃ paññapento paññapeti: ‘rūpī me paritto attā’ti. Rūpiṃ vā hi,
ānanda, anantaṃ attānaṃ paññapento paññapeti: ‘rūpī me ananto attā’ti. Arūpiṃ
vā hi, ānanda, parittaṃ attānaṃ paññapento paññapeti: ‘arūpī me paritto
attā’ti. Arūpiṃ vā hi, ānanda, anantaṃ attānaṃ paññapento paññapeti: ‘arūpī me
ananto attā’ti.</p>

<p><span class="parno">32</span><a class="wp" id="wp24"></a>
<a id="p_7D_221" class="ms"></a>
<a class="msdiv" id="msdiv_118"></a>
Tatrānanda, yo so rūpiṃ parittaṃ attānaṃ paññapento paññapeti. Etarahi vā so
rūpiṃ parittaṃ attānaṃ paññapento paññapeti, tattha bhāviṃ vā so rūpiṃ parittaṃ
attānaṃ paññapento paññapeti, ‘atathaṃ vā pana santaṃ tathattāya
upakappessāmī’ti iti vā panassa hoti. Evaṃ santaṃ kho, ānanda, <span class="var" title="rūpī (mr)" id="note80">rūpiṃ</span>
parittattānudiṭṭhi anusetīti iccālaṃ vacanāya.</p>

<p><span class="parno">33</span>
<a id="p_7D_222" class="ms"></a>
Tatrānanda, yo so rūpiṃ anantaṃ attānaṃ paññapento paññapeti. Etarahi vā so
rūpiṃ anantaṃ attānaṃ paññapento paññapeti, tattha bhāviṃ vā so rūpiṃ anantaṃ
attānaṃ paññapento paññapeti, ‘atathaṃ vā pana santaṃ tathattāya
upakappessāmī’ti iti vā panassa hoti. Evaṃ santaṃ kho, ānanda, <span class="var" title="rūpī (mr)" id="note81">rūpiṃ</span>
anantattānudiṭṭhi anusetīti iccālaṃ vacanāya.</p>

<p><span class="parno">34</span>
<a id="p_7D_223" class="ms"></a>
Tatrānanda, yo so arūpiṃ parittaṃ attānaṃ paññapento paññapeti. Etarahi vā so
arūpiṃ parittaṃ attānaṃ paññapento paññapeti, tattha bhāviṃ vā so arūpiṃ
parittaṃ attānaṃ paññapento paññapeti, ‘atathaṃ vā pana santaṃ tathattāya
upakappessāmī’ti iti vā panassa hoti. Evaṃ santaṃ kho, ānanda, <span class="var" title="arūpī (mr)" id="note82">arūpiṃ</span>
parittattānudiṭṭhi anusetīti iccālaṃ vacanāya.</p>

<p><span class="parno">35</span>
<a class="pts1" id="pts2.65"></a>
<a id="p_7D_224" class="ms"></a>
Tatrānanda, yo so arūpiṃ anantaṃ attānaṃ paññapento paññapeti. Etarahi vā so
arūpiṃ anantaṃ attānaṃ paññapento paññapeti, tattha bhāviṃ vā so arūpiṃ anantaṃ
attānaṃ paññapento paññapeti, ‘atathaṃ vā pana santaṃ tathattāya
upakappessāmī’ti iti vā panassa hoti. Evaṃ santaṃ kho, ānanda, <span class="var" title="arūpī (mr)" id="note83">arūpiṃ</span>
anantattānudiṭṭhi anusetīti iccālaṃ vacanāya. Ettāvatā kho, ānanda, attānaṃ
paññapento paññapeti.</p>

<h2>3. Naattapaññatti</h2>

<p><span class="parno">36</span><a class="wp" id="wp25"></a>
<a id="p_7D_225" class="ms"></a>
<a class="msdiv" id="msdiv_119"></a>
Kittāvatā ca, ānanda, attānaṃ na paññapento na paññapeti? Rūpiṃ vā hi, ānanda,
parittaṃ attānaṃ na paññapento na paññapeti: ‘rūpī me paritto attā’ti. Rūpiṃ vā
hi, ānanda, anantaṃ attānaṃ na paññapento na paññapeti: ‘rūpī me ananto
attā’ti. Arūpiṃ vā hi, ānanda, parittaṃ attānaṃ na paññapento na paññapeti:
‘arūpī me paritto attā’ti. Arūpiṃ vā hi, ānanda, anantaṃ attānaṃ na paññapento
na paññapeti: ‘arūpī me ananto attā’ti.</p>

<p><span class="parno">37</span><a class="wp" id="wp26"></a>
<a id="p_7D_226" class="ms"></a>
<a class="msdiv" id="msdiv_120"></a>
Tatrānanda, yo so rūpiṃ parittaṃ attānaṃ na paññapento na paññapeti. Etarahi vā
so rūpiṃ parittaṃ attānaṃ na paññapento na paññapeti, tattha bhāviṃ vā so rūpiṃ
parittaṃ attānaṃ na paññapento na paññapeti, ‘atathaṃ vā pana santaṃ tathattāya
upakappessāmī’ti iti vā panassa na hoti. Evaṃ santaṃ kho, ānanda, rūpiṃ
parittattānudiṭṭhi nānusetīti iccālaṃ vacanāya.</p>

<p><span class="parno">38</span>
<a id="p_7D_227" class="ms"></a>
Tatrānanda, yo so rūpiṃ anantaṃ attānaṃ na paññapento na paññapeti. Etarahi vā
so rūpiṃ anantaṃ attānaṃ na paññapento na paññapeti, tattha bhāviṃ vā so rūpiṃ
anantaṃ attānaṃ na paññapento na paññapeti, ‘atathaṃ vā pana santaṃ tathattāya
upakappessāmī’ti iti vā panassa na hoti. Evaṃ santaṃ kho, ānanda, rūpiṃ
anantattānudiṭṭhi nānusetīti iccālaṃ vacanāya.</p>

<p><span class="parno">39</span>
<a id="p_7D_228" class="ms"></a>
Tatrānanda, yo so arūpiṃ parittaṃ attānaṃ na paññapento na paññapeti. Etarahi
vā so arūpiṃ parittaṃ attānaṃ na paññapento na paññapeti, tattha bhāviṃ vā so
arūpiṃ parittaṃ attānaṃ na paññapento na paññapeti, ‘atathaṃ vā pana santaṃ
tathattāya upakappessāmī’ti iti vā panassa na hoti. Evaṃ santaṃ kho, ānanda,
arūpiṃ parittattānudiṭṭhi nānusetīti iccālaṃ vacanāya.</p>

<p><span class="parno">40</span>
<a class="pts1" id="pts2.66"></a>
<a id="p_7D_229" class="ms"></a>
Tatrānanda, yo so arūpiṃ anantaṃ attānaṃ na paññapento na paññapeti. Etarahi vā
so arūpiṃ anantaṃ attānaṃ na paññapento na paññapeti, tattha bhāviṃ vā so
arūpiṃ anantaṃ attānaṃ na paññapento na paññapeti, ‘atathaṃ vā pana santaṃ
tathattāya upakappessāmī’ti iti vā panassa na hoti. Evaṃ santaṃ kho, ānanda,
arūpiṃ anantattānudiṭṭhi nānusetīti iccālaṃ vacanāya. Ettāvatā kho, ānanda,
attānaṃ na paññapento na paññapeti.</p>

<h2>4. Attasamanupassanā</h2>

<p><span class="parno">41</span><a class="wp" id="wp27"></a>
<a id="p_7D_230" class="ms"></a>
<a class="msdiv" id="msdiv_121"></a>
Kittāvatā ca, ānanda, attānaṃ samanupassamāno samanupassati? Vedanaṃ vā hi,
ānanda, attānaṃ samanupassamāno samanupassati: ‘vedanā me attā’ti. ‘Na heva kho
me vedanā attā, appaṭisaṃvedano me attā’ti iti vā hi, ānanda, attānaṃ
samanupassamāno samanupassati. ‘Na heva kho me vedanā attā, nopi
appaṭisaṃvedano me attā, attā me vediyati, vedanādhammo hi me attā’ti iti vā
hi, ānanda, attānaṃ samanupassamāno samanupassati.</p>

<p><span class="parno">42</span><a class="wp" id="wp28"></a>
<a id="p_7D_231" class="ms"></a>
<a class="msdiv" id="msdiv_122"></a>
Tatrānanda, yo so evamāha: ‘vedanā me attā’ti, so evamassa vacanīyo: ‘tisso kho
imā, āvuso, vedanā—sukhā vedanā dukkhā vedanā adukkhamasukhā vedanā. Imāsaṃ
kho tvaṃ tissannaṃ vedanānaṃ katamaṃ attato samanupassasī’ti? Yasmiṃ, ānanda,
samaye sukhaṃ vedanaṃ vedeti, neva tasmiṃ samaye dukkhaṃ vedanaṃ vedeti, na
adukkhamasukhaṃ vedanaṃ vedeti; sukhaṃyeva tasmiṃ samaye vedanaṃ vedeti.
Yasmiṃ, ānanda, samaye dukkhaṃ vedanaṃ vedeti, neva tasmiṃ samaye sukhaṃ
vedanaṃ vedeti, na adukkhamasukhaṃ vedanaṃ vedeti; dukkhaṃyeva tasmiṃ samaye
vedanaṃ vedeti. Yasmiṃ, ānanda, samaye adukkhamasukhaṃ vedanaṃ vedeti, neva
tasmiṃ samaye sukhaṃ vedanaṃ vedeti, na dukkhaṃ vedanaṃ vedeti;
adukkhamasukhaṃyeva tasmiṃ samaye vedanaṃ vedeti.</p>

<p><span class="parno">43</span><a class="wp" id="wp29"></a>
<a class="pts1" id="pts2.67"></a>
<a id="p_7D_232" class="ms"></a>
<a class="msdiv" id="msdiv_123"></a>
Sukhāpi kho, ānanda, vedanā aniccā sankhatā paṭiccasamuppannā khayadhammā
vayadhammā virāgadhammā nirodhadhammā. Dukkhāpi kho, ānanda, vedanā aniccā
sankhatā paṭiccasamuppannā khayadhammā vayadhammā virāgadhammā nirodhadhammā.
Adukkhamasukhāpi kho, ānanda, vedanā aniccā sankhatā paṭiccasamuppannā
khayadhammā vayadhammā virāgadhammā nirodhadhammā. Tassa sukhaṃ vedanaṃ
vediyamānassa ‘eso me attā’ti hoti. Tassāyeva sukhāya vedanāya nirodhā ‘<span class="var" title="vyaggo (bj) | vyāgā (pts1) | byaggā (mr)" id="note84">byagā</span>
me attā’ti hoti. Dukkhaṃ vedanaṃ vediyamānassa ‘eso me attā’ti hoti. Tassāyeva
dukkhāya vedanāya nirodhā ‘byagā me attā’ti hoti. Adukkhamasukhaṃ vedanaṃ
vediyamānassa ‘eso me attā’ti hoti. Tassāyeva adukkhamasukhāya vedanāya nirodhā
‘byagā me attā’ti hoti. Iti so diṭṭheva dhamme aniccasukhadukkhavokiṇṇaṃ
uppādavayadhammaṃ attānaṃ samanupassamāno samanupassati, yo so evamāha: ‘vedanā
me attā’ti. Tasmātihānanda, etena petaṃ nakkhamati: ‘vedanā me attā’ti
samanupassituṃ.</p>

<p><span class="parno">44</span><a class="wp" id="wp30"></a>
<a id="p_7D_233" class="ms"></a>
<a class="msdiv" id="msdiv_124"></a>
Tatrānanda, yo so evamāha: ‘na heva kho me vedanā attā, appaṭisaṃvedano me
attā’ti, so evamassa vacanīyo: ‘yattha panāvuso, sabbaso vedayitaṃ natthi api
nu kho, tattha "ayamahamasmī"ti siyā’"ti? "No hetaṃ, bhante". "Tasmātihānanda,
etena petaṃ nakkhamati: ‘na heva kho me vedanā attā, appaṭisaṃvedano me attā’ti
samanupassituṃ.</p>

<p><span class="parno">45</span><a class="wp" id="wp31"></a>
<a class="pts1" id="pts2.68"></a>
<a id="p_7D_234" class="ms"></a>
<a class="msdiv" id="msdiv_125"></a>
Tatrānanda, yo so evamāha: ‘na heva kho me vedanā attā, nopi appaṭisaṃvedano me
attā, attā me vediyati, vedanādhammo hi me attā’ti. So evamassa vacanīyo – 
vedanā ca hi, āvuso, sabbena sabbaṃ sabbathā sabbaṃ aparisesā nirujjheyyuṃ.
Sabbaso vedanāya asati vedanānirodhā api nu kho tattha ‘ayamahamasmī’ti
siyā"ti? "No hetaṃ, bhante". "Tasmātihānanda, etena petaṃ nakkhamati: ‘na heva
kho me vedanā attā, nopi appaṭisaṃvedano me attā, attā me vediyati,
vedanādhammo hi me attā’ti samanupassituṃ.</p>

<p><span class="parno">46</span><a class="wp" id="wp32"></a>
<a id="p_7D_235" class="ms"></a>
<a class="msdiv" id="msdiv_126"></a>
Yato kho, ānanda, bhikkhu neva vedanaṃ attānaṃ samanupassati, nopi
appaṭisaṃvedanaṃ attānaṃ samanupassati, nopi ‘attā me vediyati, vedanādhammo hi
me attā’ti samanupassati. So evaṃ na samanupassanto na ca kiñci loke upādiyati,
anupādiyaṃ na paritassati, <span class="var" title="aparitassanaṃ (mr)" id="note85">aparitassaṃ</span> paccattaññeva parinibbāyati, ‘khīṇā
jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.
Evaṃ vimuttacittaṃ kho, ānanda, bhikkhuṃ yo evaṃ vadeyya: ‘hoti tathāgato paraṃ
maraṇā <span class="var" title="iti sā (s1-3, km)" id="note86">itissa</span> diṭṭhī’ti, tadakallaṃ. ‘Na hoti tathāgato paraṃ maraṇā itissa
diṭṭhī’ti, tadakallaṃ. ‘Hoti ca na ca hoti tathāgato paraṃ maraṇā itissa
diṭṭhī’ti, tadakallaṃ. ‘Neva hoti na na hoti tathāgato paraṃ maraṇā itissa
diṭṭhī’ti, tadakallaṃ. Taṃ kissa hetu? Yāvatā, ānanda, adhivacanaṃ yāvatā
adhivacanapatho, yāvatā nirutti yāvatā niruttipatho, yāvatā paññatti yāvatā
paññattipatho, yāvatā paññā yāvatā paññāvacaraṃ,<q class="open" id="note87" title=" yāvatā vaṭṭaṃ vaṭṭati (sī ), vattati tāvatā vaṭṭaṃ vattati (kaṃ), yavatā vaṭṭaṃ yāvatā vaṭṭaṃ vaṭṭati (pā1)"> yāvatā vaṭṭaṃ, yāvatā vaṭṭati</q>,
tadabhiññāvimutto bhikkhu, tadabhiññāvimuttaṃ bhikkhuṃ ‘na jānāti na passati
itissa diṭṭhī’ti, tadakallaṃ.</p>

<h2>5. Sattaviññāṇaṭṭhiti</h2>

<p><span class="parno">47</span><a class="wp" id="wp33"></a>
<a class="pts1" id="pts2.69"></a>
<a id="p_7D_236" class="ms"></a>
<a class="msdiv" id="msdiv_127"></a>
<span class="var" title="satta kho imā ānanda (bj, s1-3, km, pts1)" id="note89">Satta kho, ānanda</span>, viññāṇaṭṭhitiyo, dve āyatanāni. Katamā satta? Santānanda,
sattā nānattakāyā nānattasaññino, seyyathāpi manussā, ekacce ca devā, ekacce ca
vinipātikā. Ayaṃ paṭhamā viññāṇaṭṭhiti. Santānanda, sattā nānattakāyā
ekattasaññino, seyyathāpi devā brahmakāyikā paṭhamābhinibbattā. Ayaṃ dutiyā
viññāṇaṭṭhiti. Santānanda, sattā ekattakāyā nānattasaññino, seyyathāpi devā
ābhassarā. Ayaṃ tatiyā viññāṇaṭṭhiti. Santānanda, sattā ekattakāyā
ekattasaññino, seyyathāpi devā subhakiṇhā. Ayaṃ catutthī viññāṇaṭṭhiti.
Santānanda, sattā sabbaso rūpasaññānaṃ samatikkamā paṭighasaññānaṃ atthangamā
nānattasaññānaṃ amanasikārā ‘ananto ākāso’ti ākāsānañcāyatanūpagā. Ayaṃ pañcamī
viññāṇaṭṭhiti. Santānanda, sattā sabbaso ākāsānañcāyatanaṃ samatikkamma
‘anantaṃ viññāṇan’ti viññāṇañcāyatanūpagā. Ayaṃ chaṭṭhī viññāṇaṭṭhiti.
Santānanda, sattā sabbaso viññāṇañcāyatanaṃ samatikkamma ‘natthi kiñcī’ti
ākiñcaññāyatanūpagā. Ayaṃ sattamī viññāṇaṭṭhiti. Asaññasattāyatanaṃ
nevasaññānāsaññāyatanameva dutiyaṃ.</p>

<p><span class="parno">48</span><a class="wp" id="wp34"></a>
<a class="pts1" id="pts2.70"></a>
<a id="p_7D_237" class="ms"></a>
<a class="msdiv" id="msdiv_128"></a>
Tatrānanda, yāyaṃ paṭhamā viññāṇaṭṭhiti nānattakāyā nānattasaññino, seyyathāpi
manussā, ekacce ca devā, ekacce ca vinipātikā. Yo nu kho, ānanda, tañca
pajānāti, tassā ca samudayaṃ pajānāti, tassā ca atthangamaṃ pajānāti, tassā ca
assādaṃ pajānāti, tassā ca ādīnavaṃ pajānāti, tassā ca nissaraṇaṃ pajānāti,
kallaṃ nu tena tadabhinanditun"ti? "No hetaṃ, bhante" … pe … "tatrānanda,
yamidaṃ asaññasattāyatanaṃ. Yo nu kho, ānanda, tañca pajānāti, tassa ca
samudayaṃ pajānāti, tassa ca atthangamaṃ pajānāti, tassa ca assādaṃ pajānāti,
tassa ca ādīnavaṃ pajānāti, tassa ca nissaraṇaṃ pajānāti, kallaṃ nu tena
tadabhinanditun"ti? "No hetaṃ, bhante". "Tatrānanda, yamidaṃ
nevasaññānāsaññāyatanaṃ. Yo nu kho, ānanda, tañca pajānāti, tassa ca samudayaṃ
pajānāti, tassa ca atthangamaṃ pajānāti, tassa ca assādaṃ pajānāti, tassa ca
ādīnavaṃ pajānāti, tassa ca nissaraṇaṃ pajānāti, kallaṃ nu tena
tadabhinanditun"ti? "No hetaṃ, bhante". "Yato kho, ānanda, bhikkhu imāsañca
sattannaṃ viññāṇaṭṭhitīnaṃ imesañca dvinnaṃ āyatanānaṃ samudayañca
atthangamañca assādañca ādīnavañca nissaraṇañca yathābhūtaṃ viditvā anupādā
vimutto hoti, ayaṃ vuccatānanda, bhikkhu paññāvimutto.</p>

<h2>6. Aṭṭhavimokkha</h2>

<p><span class="parno">49</span>
<a class="pts1" id="pts2.71"></a>
<a id="p_7D_238" class="ms"></a>
<a class="msdiv" id="msdiv_129"></a>
Aṭṭha kho ime, ānanda, vimokkhā. Katame aṭṭha? Rūpī rūpāni passati ayaṃ paṭhamo
vimokkho. Ajjhattaṃ arūpasaññī bahiddhā rūpāni passati, ayaṃ dutiyo vimokkho.
Subhanteva adhimutto hoti, ayaṃ tatiyo vimokkho. Sabbaso rūpasaññānaṃ
samatikkamā paṭighasaññānaṃ atthangamā nānattasaññānaṃ amanasikārā ‘ananto
ākāso’ti ākāsānañcāyatanaṃ upasampajja viharati, ayaṃ catuttho vimokkho.
Sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ
upasampajja viharati, ayaṃ pañcamo vimokkho. Sabbaso viññāṇañcāyatanaṃ
samatikkamma ‘natthi kiñcī’ti ākiñcaññāyatanaṃ upasampajja viharati, ayaṃ
chaṭṭho vimokkho. Sabbaso ākiñcaññāyatanaṃ samatikkamma nevasaññānāsaññāyatanaṃ
upasampajja viharati, ayaṃ sattamo vimokkho. Sabbaso nevasaññānāsaññāyatanaṃ
samatikkamma saññāvedayitanirodhaṃ upasampajja viharati, ayaṃ aṭṭhamo vimokkho.
Ime kho, ānanda, aṭṭha vimokkhā.</p>

<hr>

<p><span class="parno">50</span><a class="wp" id="wp36"></a>
<a id="p_7D_239" class="ms"></a>
<a class="msdiv" id="msdiv_130"></a>
Yato kho, ānanda, bhikkhu ime aṭṭha vimokkhe anulomampi samāpajjati,
paṭilomampi samāpajjati, anulomapaṭilomampi samāpajjati, yatthicchakaṃ
yadicchakaṃ yāvaticchakaṃ samāpajjatipi vuṭṭhātipi. Āsavānañca khayā anāsavaṃ
cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharati, ayaṃ vuccatānanda, bhikkhu ubhatobhāgavimutto. Imāya ca,
ānanda, ubhatobhāgavimuttiyā aññā ubhatobhāgavimutti uttaritarā vā paṇītatarā
vā natthī"ti.</p>

<p><span class="parno">51</span>
<a id="p_7D_240" class="ms"></a>
Idamavoca bhagavā. Attamano āyasmā ānando bhagavato bhāsitaṃ abhinandīti.</p>

<p class="endsutta">Mahānidānasuttaṃ niṭṭhitaṃ dutiyaṃ.</p>

</div>
</section>
<div id="nextprev"><a id="previous-sutta" href="./dn14.html"></a><a id="next-sutta" href="./dn16.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN15: Mahānidāna Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
