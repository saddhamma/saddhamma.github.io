<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 13</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN12: Lohicca Sutta - About Lohicca</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">
<hr>

<p><span class="parno">1</span><a class="wp" id="wp1"></a>
<a class="pts1" id="pts1.224"></a>
<a id="p_6D_865" class="ms"></a>
<a class="msdiv" id="msdiv_501"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ caramāno mahatā bhikkhusanghena
saddhiṃ pañcamattehi bhikkhusatehi yena sālavatikā tadavasari. Tena kho pana
samayena lohicco brāhmaṇo sālavatikaṃ ajjhāvasati sattussadaṃ satiṇakaṭṭhodakaṃ
sadhaññaṃ rājabhoggaṃ raññā pasenadinā kosalena dinnaṃ rājadāyaṃ brahmadeyyaṃ.</p>
<hr>

<p><span class="parno">2</span><a class="wp" id="wp2"></a>
<a id="p_6D_866" class="ms"></a>
<a class="msdiv" id="msdiv_502"></a>
Tena kho pana samayena lohiccassa brāhmaṇassa evarūpaṃ pāpakaṃ diṭṭhigataṃ
uppannaṃ hoti: "idha samaṇo vā brāhmaṇo vā kusalaṃ dhammaṃ adhigaccheyya,
kusalaṃ dhammaṃ adhigantvā na parassa āroceyya, kiñhi paro parassa karissati.
Seyyathāpi nāma purāṇaṃ bandhanaṃ chinditvā aññaṃ navaṃ bandhanaṃ kareyya; evaṃ
sampadamidaṃ pāpakaṃ lobhadhammaṃ vadāmi, kiñhi paro parassa karissatī"ti.</p>
<hr>

<p><span class="parno">3</span><a class="wp" id="wp3"></a>
<a class="pts1" id="pts1.225"></a>
<a id="p_6D_867" class="ms"></a>
<a class="msdiv" id="msdiv_503"></a>
Assosi kho lohicco brāhmaṇo: "samaṇo khalu, bho, gotamo sakyaputto sakyakulā
pabbajito kosalesu cārikaṃ caramāno mahatā bhikkhusanghena saddhiṃ pañcamattehi
bhikkhusatehi sālavatikaṃ anuppatto. Taṃ kho pana bhavantaṃ gotamaṃ evaṃ
kalyāṇo kittisaddo abbhuggato: ‘itipi so bhagavā arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā’. So imaṃ lokaṃ sadevakaṃ samārakaṃ sabrahmakaṃ
sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So
dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ
sabyañjanaṃ kevalaparipuṇṇaṃ parisuddhaṃ brahmacariyaṃ pakāseti. Sādhu kho pana
tathārūpānaṃ arahataṃ dassanaṃ hotī"ti.</p>

<p><span class="parno">4</span><a class="wp" id="wp4"></a>
<a id="p_6D_868" class="ms"></a>
<a class="msdiv" id="msdiv_504"></a>
Atha kho lohicco brāhmaṇo <span class="var" title="bhesikaṃ (bj, pts1)" id="note233">rosikaṃ</span> nhāpitaṃ āmantesi: "ehi tvaṃ, samma rosike,
yena samaṇo gotamo tenupasankama; upasankamitvā mama vacanena samaṇaṃ gotamaṃ
appābādhaṃ appātankaṃ lahuṭṭhānaṃ balaṃ phāsuvihāraṃ puccha: ‘lohicco, bho
gotama, brāhmaṇo bhavantaṃ gotamaṃ appābādhaṃ appātankaṃ lahuṭṭhānaṃ balaṃ
phāsuvihāraṃ pucchatī’ti; evañca vadehi—adhivāsetu kira bhavaṃ gotamo
lohiccassa brāhmaṇassa svātanāya bhattaṃ saddhiṃ bhikkhusaṃghenā"ti.</p>
<hr>

<p><span class="parno">5</span><a class="wp" id="wp5"></a>
<a id="p_6D_869" class="ms"></a>
<a class="msdiv" id="msdiv_505"></a>
"<span class="var" title="evaṃ bhanteti (bj, s1-3, pts1)" id="note234">Evaṃ, bho"ti</span> kho rosikā nhāpito lohiccassa brāhmaṇassa paṭissutvā yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho rosikā nhāpito bhagavantaṃ etadavoca: "lohicco, bhante,
brāhmaṇo bhagavantaṃ appābādhaṃ appātankaṃ lahuṭṭhānaṃ balaṃ phāsuvihāraṃ
pucchati; evañca vadeti—adhivāsetu kira, bhante, bhagavā lohiccassa
brāhmaṇassa svātanāya bhattaṃ saddhiṃ bhikkhusaṃghenā"ti. Adhivāsesi bhagavā
tuṇhībhāvena.</p>

<p><span class="parno">6</span><a class="wp" id="wp6"></a>
<a class="pts1" id="pts1.226"></a>
<a id="p_6D_870" class="ms"></a>
<a class="msdiv" id="msdiv_506"></a>
Atha kho <span class="var" title="bhesikā (bj, pts1)" id="note235">rosikā</span> nhāpito bhagavato adhivāsanaṃ viditvā uṭṭhāyāsanā bhagavantaṃ
abhivādetvā padakkhiṇaṃ katvā yena lohicco brāhmaṇo tenupasankami;
upasankamitvā lohiccaṃ brāhmaṇaṃ etadavoca: "<span class="var" title="avocumha bho (pts1)" id="note236">avocumhā kho</span> <span class="var" title="mayaṃ bhante tava (bj, pts1)" id="note237">mayaṃ bhoto</span> vacanena
taṃ bhagavantaṃ: ‘lohicco, bhante, brāhmaṇo bhagavantaṃ appābādhaṃ appātankaṃ
lahuṭṭhānaṃ balaṃ phāsuvihāraṃ pucchati; evañca vadeti—adhivāsetu kira,
bhante, bhagavā lohiccassa brāhmaṇassa svātanāya bhattaṃ saddhiṃ
bhikkhusaṃghenā’ti. Adhivutthañca pana tena bhagavatā"ti.</p>

<p><span class="parno">7</span><a class="wp" id="wp7"></a>
<a id="p_6D_871" class="ms"></a>
<a class="msdiv" id="msdiv_507"></a>
Atha kho lohicco brāhmaṇo tassā rattiyā accayena sake nivesane paṇītaṃ
khādanīyaṃ bhojanīyaṃ paṭiyādāpetvā rosikaṃ nhāpitaṃ āmantesi: "ehi tvaṃ, samma
rosike, yena samaṇo gotamo tenupasankama; upasankamitvā samaṇassa gotamassa
kālaṃ ārocehi—kālo, bho gotama, niṭṭhitaṃ bhattan"ti. "Evaṃ, bho"ti kho
rosikā nhāpito lohiccassa brāhmaṇassa paṭissutvā yena bhagavā tenupasankami;
upasankamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho
rosikā nhāpito bhagavato kālaṃ ārocesi: "kālo, bhante, niṭṭhitaṃ bhattan"ti.</p>
<hr>

<p><span class="parno">8</span>
<a id="p_6D_872" class="ms"></a>
<a class="msdiv" id="msdiv_508"></a>
Atha kho bhagavā pubbaṇhasamayaṃ nivāsetvā pattacīvaramādāya saddhiṃ
bhikkhusanghena yena sālavatikā tenupasankami. <a class="wp" id="wp8"></a>Tena kho pana samayena rosikā
nhāpito bhagavantaṃ piṭṭhito piṭṭhito anubandho hoti. Atha kho rosikā nhāpito
bhagavantaṃ etadavoca: "lohiccassa, bhante, brāhmaṇassa evarūpaṃ pāpakaṃ
diṭṭhigataṃ uppannaṃ: ‘idha samaṇo vā brāhmaṇo vā kusalaṃ dhammaṃ
adhigaccheyya, kusalaṃ dhammaṃ adhigantvā na parassa āroceyya—kiñhi paro
parassa karissati. Seyyathāpi nāma purāṇaṃ bandhanaṃ chinditvā aññaṃ navaṃ
bandhanaṃ kareyya; evaṃ sampadamidaṃ pāpakaṃ lobhadhammaṃ vadāmi—kiñhi paro
parassa karissatī’ti. Sādhu, bhante, bhagavā lohiccaṃ brāhmaṇaṃ etasmā pāpakā
diṭṭhigatā vivecetū"ti. "Appeva nāma siyā, rosike, appeva nāma siyā,
rosike"ti.</p>
<hr>

<p><span class="parno">9</span><a class="wp" id="wp9"></a>
<a class="pts1" id="pts1.227"></a>
<a id="p_6D_873" class="ms"></a>
Atha kho bhagavā yena lohiccassa brāhmaṇassa nivesanaṃ tenupasankami;
upasankamitvā paññatte āsane nisīdi. Atha kho lohicco brāhmaṇo buddhappamukhaṃ
bhikkhusanghaṃ paṇītena khādanīyena bhojanīyena sahatthā santappesi
sampavāresi.</p>
<h2>1. Lohiccabrāhmaṇānuyoga</h2>

<p><span class="parno">10</span>
<a id="p_6D_874" class="ms"></a>
<a class="msdiv" id="msdiv_509"></a>
Atha kho lohicco brāhmaṇo bhagavantaṃ bhuttāviṃ onītapattapāṇiṃ aññataraṃ nīcaṃ
āsanaṃ gahetvā ekamantaṃ nisīdi. Ekamantaṃ nisinnaṃ kho lohiccaṃ brāhmaṇaṃ
bhagavā etadavoca: "saccaṃ kira te, lohicca, evarūpaṃ pāpakaṃ diṭṭhigataṃ
uppannaṃ: ‘idha samaṇo vā brāhmaṇo vā kusalaṃ dhammaṃ adhigaccheyya, kusalaṃ
dhammaṃ adhigantvā na parassa āroceyya—kiñhi paro parassa karissati.
Seyyathāpi nāma purāṇaṃ bandhanaṃ chinditvā aññaṃ navaṃ bandhanaṃ kareyya; evaṃ
sampadamidaṃ pāpakaṃ lobhadhammaṃ vadāmi, kiñhi paro parassa karissatī’"ti?
"Evaṃ, bho gotama". <a class="wp" id="wp10"></a>"Taṃ kiṃ maññasi, lohicca, nanu tvaṃ sālavatikaṃ
ajjhāvasasī"ti? "Evaṃ, bho gotama". "Yo nu kho, lohicca, evaṃ vadeyya: ‘lohicco
brāhmaṇo sālavatikaṃ ajjhāvasati. Yā sālavatikāya samudayasañjāti lohiccova taṃ
brāhmaṇo ekako paribhuñjeyya, na aññesaṃ dadeyyā’ti. Evaṃ vādī so ye taṃ
upajīvanti, tesaṃ antarāyakaro vā hoti, no vā"ti?</p>

<p><span class="parno">11</span>
<a id="p_6D_875" class="ms"></a>
"Antarāyakaro, bho gotama". "Antarāyakaro samāno hitānukampī vā tesaṃ hoti
ahitānukampī vā"ti? "Ahitānukampī, bho gotama". "Ahitānukampissa mettaṃ vā tesu
cittaṃ paccupaṭṭhitaṃ hoti sapattakaṃ vā"ti? "Sapattakaṃ, bho gotama".
"Sapattake citte paccupaṭṭhite micchādiṭṭhi vā hoti sammādiṭṭhi vā"ti?
"Micchādiṭṭhi, bho gotama". "Micchādiṭṭhissa kho ahaṃ, lohicca, dvinnaṃ gatīnaṃ
aññataraṃ gatiṃ vadāmi—nirayaṃ vā tiracchānayoniṃ vā.</p>
<hr>

<p><span class="parno">12</span><a class="wp" id="wp11"></a>
<a id="p_6D_876" class="ms"></a>
<a class="msdiv" id="msdiv_510"></a>
Taṃ kiṃ maññasi, lohicca, nanu rājā pasenadi kosalo kāsikosalaṃ ajjhāvasatī"ti?
"Evaṃ, bho gotama". "Yo nu kho, lohicca, evaṃ vadeyya: ‘rājā pasenadi kosalo
kāsikosalaṃ ajjhāvasati; yā kāsikosale samudayasañjāti, rājāva taṃ pasenadi
kosalo ekako paribhuñjeyya, na aññesaṃ dadeyyā’ti. Evaṃ vādī so ye rājānaṃ
pasenadiṃ kosalaṃ upajīvanti tumhe ceva aññe ca, tesaṃ antarāyakaro vā hoti, no
vā"ti?</p>
<hr>

<p><span class="parno">13</span>
<a class="pts1" id="pts1.228"></a>
<a id="p_6D_877" class="ms"></a>
"Antarāyakaro, bho gotama". "Antarāyakaro samāno hitānukampī vā tesaṃ hoti
ahitānukampī vā"ti? "Ahitānukampī, bho gotama". "Ahitānukampissa mettaṃ vā tesu
cittaṃ paccupaṭṭhitaṃ hoti sapattakaṃ vā"ti? "Sapattakaṃ, bho gotama".
"Sapattake citte paccupaṭṭhite micchādiṭṭhi vā hoti sammādiṭṭhi vā"ti?
"Micchādiṭṭhi, bho gotama". "Micchādiṭṭhissa kho ahaṃ, lohicca, dvinnaṃ gatīnaṃ
aññataraṃ gatiṃ vadāmi—nirayaṃ vā tiracchānayoniṃ vā.</p>
<hr>

<p><span class="parno">14</span><a class="wp" id="wp12"></a>
<a id="p_6D_878" class="ms"></a>
<a class="msdiv" id="msdiv_511"></a>
Iti kira, lohicca, yo evaṃ vadeyya: ‘lohicco brāhmaṇo sālavatikaṃ ajjhāvasati;
yā sālavatikāya samudayasañjāti, lohiccova taṃ brāhmaṇo ekako paribhuñjeyya, na
aññesaṃ dadeyyā’ti. <a class="wp" id="wp13"></a>Evaṃvādī so ye taṃ upajīvanti, tesaṃ antarāyakaro hoti.
Antarāyakaro samāno ahitānukampī hoti, ahitānukampissa sapattakaṃ cittaṃ
paccupaṭṭhitaṃ hoti, sapattake citte paccupaṭṭhite micchādiṭṭhi hoti. Evameva
kho, lohicca, yo evaṃ vadeyya: ‘idha samaṇo vā brāhmaṇo vā kusalaṃ dhammaṃ
adhigaccheyya, kusalaṃ dhammaṃ adhigantvā na parassa āroceyya, kiñhi paro
parassa karissati. Seyyathāpi nāma purāṇaṃ bandhanaṃ chinditvā aññaṃ navaṃ
bandhanaṃ kareyya … pe … karissatī’ti. Evaṃvādī so ye te kulaputtā
tathāgatappaveditaṃ dhammavinayaṃ āgamma evarūpaṃ uḷāraṃ visesaṃ adhigacchanti,
sotāpattiphalampi sacchikaronti, sakadāgāmiphalampi sacchikaronti,
anāgāmiphalampi sacchikaronti, arahattampi sacchikaronti, ye cime dibbā gabbhā
paripācenti dibbānaṃ bhavānaṃ abhinibbattiyā, tesaṃ antarāyakaro hoti,
antarāyakaro samāno ahitānukampī hoti, ahitānukampissa sapattakaṃ cittaṃ
paccupaṭṭhitaṃ hoti, sapattake citte paccupaṭṭhite micchādiṭṭhi hoti.
Micchādiṭṭhissa kho ahaṃ, lohicca, dvinnaṃ gatīnaṃ aññataraṃ gatiṃ vadāmi – 
nirayaṃ vā tiracchānayoniṃ vā.</p>
<hr>

<p><span class="parno">15</span><a class="wp" id="wp14"></a>
<a class="pts1" id="pts1.229"></a>
<a id="p_6D_879" class="ms"></a>
<a class="msdiv" id="msdiv_512"></a>
Iti kira, lohicca, yo evaṃ vadeyya: ‘rājā pasenadi kosalo kāsikosalaṃ
ajjhāvasati; yā kāsikosale samudayasañjāti, rājāva taṃ pasenadi kosalo ekako
paribhuñjeyya, na aññesaṃ dadeyyā’ti. <a class="wp" id="wp15"></a>Evaṃvādī so ye rājānaṃ pasenadiṃ kosalaṃ
upajīvanti tumhe ceva aññe ca, tesaṃ antarāyakaro hoti. Antarāyakaro samāno
ahitānukampī hoti, ahitānukampissa sapattakaṃ cittaṃ paccupaṭṭhitaṃ hoti,
sapattake citte paccupaṭṭhite micchādiṭṭhi hoti. Evameva kho, lohicca, yo evaṃ
vadeyya: ‘idha samaṇo vā brāhmaṇo vā kusalaṃ dhammaṃ adhigaccheyya, kusalaṃ
dhammaṃ adhigantvā na parassa āroceyya, kiñhi paro parassa karissati.
Seyyathāpi nāma … pe … kiñhi paro parassa karissatī’ti. Evaṃvādī so ye te
kulaputtā tathāgatappaveditaṃ dhammavinayaṃ āgamma evarūpaṃ uḷāraṃ visesaṃ
adhigacchanti, sotāpattiphalampi sacchikaronti, sakadāgāmiphalampi
sacchikaronti, anāgāmiphalampi sacchikaronti, arahattampi sacchikaronti. Ye
cime dibbā gabbhā paripācenti dibbānaṃ bhavānaṃ abhinibbattiyā, tesaṃ
antarāyakaro hoti, antarāyakaro samāno ahitānukampī hoti, ahitānukampissa
sapattakaṃ cittaṃ paccupaṭṭhitaṃ hoti, sapattake citte paccupaṭṭhite
micchādiṭṭhi hoti. Micchādiṭṭhissa kho ahaṃ, lohicca, dvinnaṃ gatīnaṃ aññataraṃ
gatiṃ vadāmi—nirayaṃ vā tiracchānayoniṃ vā.</p>
<h2>2. Tayocodanārahā</h2>

<p><span class="parno">16</span><a class="wp" id="wp16"></a>
<a id="p_6D_880" class="ms"></a>
<a class="msdiv" id="msdiv_513"></a>
Tayo khome, lohicca, satthāro, ye loke codanārahā; yo ca panevarūpe satthāro
codeti, sā codanā bhūtā tacchā dhammikā anavajjā. Katame tayo? Idha, lohicca,
ekacco satthā yassatthāya agārasmā anagāriyaṃ pabbajito hoti, svāssa
sāmaññattho ananuppatto hoti. So taṃ sāmaññatthaṃ ananupāpuṇitvā sāvakānaṃ
dhammaṃ deseti: ‘idaṃ vo hitāya idaṃ vo sukhāyā’ti. Tassa sāvakā na sussūsanti,
na sotaṃ odahanti, na aññā cittaṃ upaṭṭhapenti, vokkamma ca satthusāsanā
vattanti. So evamassa codetabbo: ‘āyasmā kho yassatthāya agārasmā anagāriyaṃ
pabbajito, so te sāmaññattho ananuppatto, taṃ tvaṃ sāmaññatthaṃ ananupāpuṇitvā
sāvakānaṃ dhammaṃ desesi: "idaṃ vo hitāya idaṃ vo sukhāyā"ti. Tassa te sāvakā
na sussūsanti, na sotaṃ odahanti, na aññā cittaṃ upaṭṭhapenti, vokkamma ca
satthusāsanā vattanti. Seyyathāpi nāma osakkantiyā vā ussakkeyya, parammukhiṃ
vā ālingeyya; evaṃ sampadamidaṃ pāpakaṃ lobhadhammaṃ vadāmi—kiñhi paro
parassa karissatī’ti. Ayaṃ kho, lohicca, paṭhamo satthā, yo loke codanāraho; yo
ca panevarūpaṃ satthāraṃ codeti, sā codanā bhūtā tacchā dhammikā anavajjā.</p>

<p><span class="parno">17</span><a class="wp" id="wp17"></a>
<a class="pts1" id="pts1.231"></a>
<a id="p_6D_881" class="ms"></a>
<a class="msdiv" id="msdiv_514"></a>
Puna caparaṃ, lohicca, idhekacco satthā yassatthāya agārasmā anagāriyaṃ
pabbajito hoti, svāssa sāmaññattho ananuppatto hoti. So taṃ sāmaññatthaṃ
ananupāpuṇitvā sāvakānaṃ dhammaṃ deseti: ‘idaṃ vo hitāya, idaṃ vo sukhāyā’ti.
Tassa sāvakā sussūsanti, sotaṃ odahanti, aññā cittaṃ upaṭṭhapenti, na ca
vokkamma satthusāsanā vattanti. So evamassa codetabbo: ‘āyasmā kho yassatthāya
agārasmā anagāriyaṃ pabbajito, so te sāmaññattho ananuppatto. Taṃ tvaṃ
sāmaññatthaṃ ananupāpuṇitvā sāvakānaṃ dhammaṃ desesi: "idaṃ vo hitāya, idaṃ vo
sukhāyā"ti. Tassa te sāvakā sussūsanti, sotaṃ odahanti, aññā cittaṃ
upaṭṭhapenti, na ca vokkamma satthusāsanā vattanti. Seyyathāpi nāma sakaṃ
khettaṃ ohāya paraṃ khettaṃ niddāyitabbaṃ maññeyya, evaṃ sampadamidaṃ pāpakaṃ
lobhadhammaṃ vadāmi—kiñhi paro parassa karissatī’ti. Ayaṃ kho, lohicca,
dutiyo satthā, yo, loke codanāraho; yo ca panevarūpaṃ satthāraṃ codeti, sā
codanā bhūtā tacchā dhammikā anavajjā.</p>

<p><span class="parno">18</span><a class="wp" id="wp18"></a>
<a class="pts1" id="pts1.232"></a>
<a id="p_6D_882" class="ms"></a>
<a class="msdiv" id="msdiv_515"></a>
Puna caparaṃ, lohicca, idhekacco satthā yassatthāya agārasmā anagāriyaṃ
pabbajito hoti, svāssa sāmaññattho anuppatto hoti. So taṃ sāmaññatthaṃ
anupāpuṇitvā sāvakānaṃ dhammaṃ deseti: ‘idaṃ vo hitāya, idaṃ vo sukhāyā’ti.
Tassa sāvakā na sussūsanti, na sotaṃ odahanti, na aññā cittaṃ upaṭṭhapenti,
vokkamma ca satthusāsanā vattanti. So evamassa codetabbo: ‘āyasmā kho
yassatthāya agārasmā anagāriyaṃ pabbajito, so te sāmaññattho anuppatto. Taṃ
tvaṃ sāmaññatthaṃ anupāpuṇitvā sāvakānaṃ dhammaṃ desesi: "idaṃ vo hitāya, idaṃ
vo sukhāyā"ti. Tassa te sāvakā na sussūsanti, na sotaṃ odahanti, na aññā cittaṃ
upaṭṭhapenti, vokkamma ca satthusāsanā vattanti. Seyyathāpi nāma purāṇaṃ
bandhanaṃ chinditvā aññaṃ navaṃ bandhanaṃ kareyya; evaṃ sampadamidaṃ pāpakaṃ
lobhadhammaṃ vadāmi, kiñhi paro parassa karissatī’ti. Ayaṃ kho, lohicca, tatiyo
satthā, yo loke codanāraho; yo ca panevarūpaṃ satthāraṃ codeti, sā codanā bhūtā
tacchā dhammikā anavajjā. Ime kho, lohicca, tayo satthāro, ye loke codanārahā,
yo ca panevarūpe satthāro codeti, sā codanā bhūtā tacchā dhammikā anavajjā"ti.</p>
<h2>3. Nacodanārahasatthu</h2>

<p><span class="parno">19</span><a class="wp" id="wp19"></a>
<a id="p_6D_883" class="ms"></a>
<a class="msdiv" id="msdiv_516"></a>
Evaṃ vutte, lohicco brāhmaṇo bhagavantaṃ etadavoca: "atthi pana, bho gotama,
koci satthā, yo loke nacodanāraho"ti? "Atthi kho, lohicca, satthā, yo loke
nacodanāraho"ti. "Katamo pana so, bho gotama, satthā, yo loke nacodanāraho"ti?</p>
<hr>

<p><span class="parno">20</span><a class="wp" id="wp20-55"></a>
<a class="pts1" id="pts1.233"></a>
<a id="p_6D_884" class="ms"></a>
"Idha, lohicca, tathāgato loke uppajjati arahaṃ, sammāsambuddho <span class="var" title="yathā sāmaññaphalasutte 190--212 anucchedesu evaṃ" id="note238"> …  pe  … </span>  Evaṃ
kho, lohicca, bhikkhu sīlasampanno hoti … pe … paṭhamaṃ jhānaṃ upasampajja
viharati … yasmiṃ kho, lohicca, satthari sāvako evarūpaṃ uḷāraṃ visesaṃ
adhigacchati, ayampi kho, lohicca, satthā, yo loke nacodanāraho. Yo ca
panevarūpaṃ satthāraṃ codeti, sā codanā abhūtā atacchā adhammikā sāvajjā.</p>
<hr>

<p><span class="parno">21</span><a class="wp" id="wp56-62"></a>
<a id="p_6D_885" class="ms"></a>
 …  pe … Dutiyaṃ jhānaṃ … pe … tatiyaṃ jhānaṃ … pe … catutthaṃ jhānaṃ upasampajja
viharati. Yasmiṃ kho, lohicca, satthari sāvako evarūpaṃ uḷāraṃ visesaṃ
adhigacchati, ayampi kho, lohicca, satthā, yo loke nacodanāraho, yo ca
panevarūpaṃ satthāraṃ codeti, sā codanā abhūtā atacchā adhammikā sāvajjā.</p>
<hr>

<p><span class="parno">22</span><a class="wp" id="wp63-77"></a>
<a id="p_6D_886" class="ms"></a>
 …  pe … Ñāṇadassanāya cittaṃ abhinīharati abhininnāmeti … yasmiṃ kho, lohicca,
satthari sāvako evarūpaṃ uḷāraṃ visesaṃ adhigacchati, ayampi kho, lohicca,
satthā, yo loke nacodanāraho, yo ca panevarūpaṃ satthāraṃ codeti, sā codanā
abhūtā atacchā adhammikā sāvajjā.</p>

<p><span class="parno">23</span>
<a class="pts1" id="pts1.234"></a>
<a id="p_6D_887" class="ms"></a>
 …  pe … Nāparaṃ itthattāyāti pajānāti. Yasmiṃ kho, lohicca, satthari sāvako
evarūpaṃ uḷāraṃ visesaṃ adhigacchati, ayampi kho, lohicca, satthā, yo loke
nacodanāraho, yo ca panevarūpaṃ satthāraṃ codeti, sā codanā abhūtā atacchā
adhammikā sāvajjā"ti.</p>
<hr>

<p><span class="parno">24</span><a class="wp" id="wp78"></a>
<a id="p_6D_888" class="ms"></a>
<a class="msdiv" id="msdiv_517"></a>
Evaṃ vutte, lohicco brāhmaṇo bhagavantaṃ etadavoca: "seyyathāpi, bho gotama,
puriso purisaṃ narakapapātaṃ patantaṃ kesesu gahetvā uddharitvā thale
patiṭṭhapeyya; evamevāhaṃ bhotā gotamena narakapapātaṃ papatanto uddharitvā
thale patiṭṭhāpito. Abhikkantaṃ, bho gotama, abhikkantaṃ, bho gotama.
Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya,
mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto
rūpāni dakkhantī’ti; evamevaṃ bhotā gotamena anekapariyāyena dhammo pakāsito.
Esāhaṃ bhavantaṃ gotamaṃ saraṇaṃ gacchāmi dhammañca bhikkhusanghañca. Upāsakaṃ
maṃ bhavaṃ gotamo dhāretu ajjatagge pāṇupetaṃ saraṇaṃ gatan"ti.</p>
<p class="endsutta">Lohiccasuttaṃ niṭṭhitaṃ dvādasamaṃ.</p>
</div>
</section>
<div id="nextprev"><a id="previous-sutta" href="./dn11.html"></a><a id="next-sutta" href="./dn13.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN12: Lohicca Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
