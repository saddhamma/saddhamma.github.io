<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 31</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN31: Sigalovada Sutta - The Buddha&rsquo;s Advice to Sigālaka</h2>

<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>

</div>

<section class="raw_sutta">
<div lang="en">
</div>
<div lang="pi">

<p><a id="p_8D_575" class="ms"></a><a class="msdiv" id="msdiv_242"></a><span class="parno">1</span> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena <span class="var" data-mula="&lt;strong&gt;Ms. 8D:575(dn31:):&lt;/strong&gt;...Tena kho pana samayena singālako* gahapatiputto kālasseva uṭṭhāya rājagahā nikkhamitvā...&lt;br&gt;" data-content="&lt;strong&gt;(sī.): &lt;/strong&gt;sigālako">singālako</span> gahapatiputto kālasseva uṭṭhāya rājagahā nikkhamitvā allavattho allakeso pañjaliko <span class="var" data-mula="&lt;strong&gt;Ms. 8D:575(dn31:):&lt;/strong&gt;...nikkhamitvā allavattho allakeso pañjaliko puthudisā* namassati puratthimaṃ disaṃ dakkhiṇaṃ ...&lt;br&gt;" data-content="&lt;strong&gt;(sī. syā1-3. pā1.): &lt;/strong&gt;puthuddisā">puthudisā</span> namassati – puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disaṃ.</p>

<p><a id="p_8D_576" class="ms"></a><a class="msdiv" id="msdiv_243"></a><span class="parno">2</span>
Atha kho bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. Addasā kho bhagavā singālakaṃ gahapatiputtaṃ kālasseva vuṭṭhāya rājagahā nikkhamitvā allavatthaṃ allakesaṃ pañjalikaṃ puthudisā namassantaṃ – puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disaṃ. Disvā singālakaṃ gahapatiputtaṃ etadavoca:  "kiṃ nu kho tvaṃ, gahapatiputta, kālasseva vuṭṭhāya rājagahā nikkhamitvā allavattho allakeso pañjaliko puthudisā namassasi – puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disan"ti? "Pitā maṃ, bhante, kālaṃ karonto evaṃ avaca:  ‘disā, tāta, namasseyyāsī’ti. So kho ahaṃ, bhante, pituvacanaṃ sakkaronto garuṃ karonto mānento pūjento kālasseva uṭṭhāya rājagahā nikkhamitvā allavattho allakeso pañjaliko puthudisā namassāmi – puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disan"ti.</p>
<h2>1. Cha disā</h2>

<p><a id="p_8D_577" class="ms"></a><a class="msdiv" id="msdiv_244"></a><span class="parno">3</span>
"Na kho, gahapatiputta, ariyassa vinaye evaṃ cha <span class="var" data-mula="&lt;strong&gt;Ms. 8D:577(dn31:):&lt;/strong&gt;...ariyassa vinaye evaṃ cha disā* namassitabbāti. Yathā kathaṃ...&lt;br&gt;" data-content="&lt;strong&gt;(sī. pā1.): &lt;/strong&gt;chaddisā evamuparipi">disā</span> namassitabbā"ti. "Yathā kathaṃ pana, bhante, ariyassa vinaye cha disā namassitabbā? Sādhu me, bhante, bhagavā tathā dhammaṃ desetu, yathā ariyassa vinaye cha disā namassitabbā"ti.</p>
<hr>

<p><a id="p_8D_578" class="ms"></a><span class="parno">4</span>
"Tena hi, gahapatiputta, suṇohi sādhukaṃ manasikarohi bhāsissāmī"ti. "Evaṃ, bhante"ti kho singālako gahapatiputto bhagavato paccassosi. Bhagavā etadavoca: </p>

<p><a id="p_8D_579" class="ms"></a><span class="parno">5</span>
"Yato kho, gahapatiputta, ariyasāvakassa cattāro kammakilesā pahīnā honti, catūhi ca ṭhānehi pāpakammaṃ na karoti, cha ca bhogānaṃ apāyamukhāni na sevati, so evaṃ cuddasa pāpakāpagato <span class="var" data-mula="&lt;strong&gt;Ms. 8D:579(dn31:):&lt;/strong&gt;...so evaṃ cuddasa pāpakāpagato chaddisāpaṭicchādī* ubholokavijayāya paṭipanno hoti. Tassa ...&lt;br&gt;" data-content="&lt;strong&gt;(syā1-3.): &lt;/strong&gt;chaddisāpaṭicchādī hoti">chaddisāpaṭicchādī</span> ubholokavijayāya paṭipanno hoti. Tassa ayañceva loko āraddho hoti paro ca loko. So kāyassa bhedā paraṃ maraṇā sugatiṃ saggaṃ lokaṃ upapajjati.</p>
<h2>2. Cattāro kammakilesā</h2>

<p><a id="p_8D_580" class="ms"></a><a class="msdiv" id="msdiv_245"></a><span class="parno">6</span>
Katamassa cattāro kammakilesā pahīnā honti? Pāṇātipāto kho, gahapatiputta, kammakileso, adinnādānaṃ kammakileso, kāmesumicchācāro kammakileso, musāvādo kammakileso. Imassa cattāro kammakilesā pahīnā hontī"ti. Idamavoca bhagavā. Idaṃ <span class="var" data-mula="&lt;strong&gt;Ms. 8D:580(dn31:):&lt;/strong&gt;...Idamavoca bhagavā. Idaṃ vatvāna* sugato athāparaṃ etadavoca satthā&lt;br&gt;" data-content="&lt;strong&gt;(sī. pā1.): &lt;/strong&gt;idaṃ vatvā evamuparipi">vatvāna</span> sugato athāparaṃ etadavoca satthā: </p><blockquote>

<p><a id="p_8D_581" class="ms"></a><span class="parno">7</span>
"Pāṇātipāto adinnādānaṃ,<br> Musāvādo ca vuccati;<br>
Paradāragamanañceva,<br>
Nappasaṃsanti paṇḍitā"ti.
</p>
</blockquote>
<h2>3. Catuṭhānaṃ</h2>

<p><a id="p_8D_582" class="ms"></a><a class="msdiv" id="msdiv_246"></a><span class="parno">8</span>
"Katamehi catūhi ṭhānehi pāpakammaṃ na karoti? Chandāgatiṃ gacchanto pāpakammaṃ karoti, dosāgatiṃ gacchanto pāpakammaṃ karoti, mohāgatiṃ gacchanto pāpakammaṃ karoti, bhayāgatiṃ gacchanto pāpakammaṃ karoti. Yato kho, gahapatiputta, ariyasāvako neva chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati; imehi catūhi ṭhānehi pāpakammaṃ na karotī"ti. Idamavoca bhagavā. Idaṃ vatvāna sugato athāparaṃ etadavoca satthā: </p><blockquote>

<p><a id="p_8D_583" class="ms"></a><span class="parno">9</span>
"<span class="cross" data-mula="&lt;strong&gt;Ms. 8D:583(dn31:):&lt;/strong&gt;*Chandā dosā bhayā mohā,...&lt;br&gt;" data-content='&lt;a href="../../an4.11-20/pi/#p_15A4_112"&gt;Ms15A4:112(an4.11-20), &lt;/a&gt; 27Ne:614 27Pe:375'> Chandā</span> dosā bhayā mohā,<br> yo dhammaṃ ativattati;<br>
Nihīyati yaso
<span class="var" data-mula="&lt;strong&gt;Ms. 8D:583(dn31:):&lt;/strong&gt;...ativattati;Nihīyati yaso tassa*,kāḷapakkheva candimā.&lt;br&gt;" data-content="&lt;strong&gt;(bahūsu): &lt;/strong&gt;tassa yaso">tassa</span>,<br> kāḷapakkheva candimā.
</p>

<p><a id="p_8D_584" class="ms"></a><span class="parno">10</span>
Chandā dosā bhayā mohā,<br> yo dhammaṃ nātivattati;<br>
Āpūrati yaso
<span class="var" data-mula="&lt;strong&gt;Ms. 8D:584(dn31:):&lt;/strong&gt;...nātivattati;Āpūrati yaso tassa*,sukkapakkheva candimāti....&lt;br&gt;" data-content="">tassa</span>, <br><span class="var" data-mula="&lt;strong&gt;Ms. 8D:584(dn31:):&lt;/strong&gt;...Āpūrati yaso tassa,sukkapakkheva* candimāti.&lt;br&gt;" data-content="&lt;strong&gt;(ka.-ma.): &lt;/strong&gt;juṇhapakkheva">sukkapakkheva</span> candimā"ti.</p>
</blockquote>
<h2>4. Cha apāyamukhāni</h2>

<p><a id="p_8D_585" class="ms"></a><a class="msdiv" id="msdiv_247"></a><span class="parno">11</span>
"Katamāni cha bhogānaṃ apāyamukhāni na sevati? Surāmerayamajjappamādaṭṭhānānuyogo kho, gahapatiputta, bhogānaṃ apāyamukhaṃ, vikālavisikhācariyānuyogo bhogānaṃ apāyamukhaṃ, samajjābhicaraṇaṃ bhogānaṃ apāyamukhaṃ, jūtappamādaṭṭhānānuyogo bhogānaṃ apāyamukhaṃ, pāpamittānuyogo bhogānaṃ apāyamukhaṃ, <span class="var" data-mula="&lt;strong&gt;Ms. 8D:585(dn31:):&lt;/strong&gt;...pāpamittānuyogo bhogānaṃ apāyamukhaṃ, ālasyānuyogo* bhogānaṃ apāyamukhaṃ.&lt;br&gt;" data-content="&lt;strong&gt;(sī. syā1-3. pā1.): &lt;/strong&gt;ālassānuyogo">ālasyānuyogo</span> bhogānaṃ apāyamukhaṃ.</p>
<h2>5. Surāmerayassa cha ādīnavā</h2>

<p><a id="p_8D_586" class="ms"></a><a class="msdiv" id="msdiv_248"></a><span class="parno">12</span>
Cha khome, gahapatiputta, ādīnavā surāmerayamajjappamādaṭṭhānānuyoge. Sandiṭṭhikā <span class="var" data-mula="&lt;strong&gt;Ms. 8D:586(dn31:):&lt;/strong&gt;...ādīnavā surāmerayamajjappamādaṭṭhānānuyoge. Sandiṭṭhikā dhanajāni*, kalahappavaḍḍhanī, rogānaṃ āyatanaṃ, ...&lt;br&gt;" data-content="&lt;strong&gt;(sī. syā1-3. pā1.): &lt;/strong&gt;dhanañjāni">dhanajāni</span>, kalahappavaḍḍhanī, rogānaṃ āyatanaṃ, akittisañjananī, kopīnanidaṃsanī, paññāya dubbalikaraṇītveva chaṭṭhaṃ padaṃ bhavati. Ime kho, gahapatiputta, cha ādīnavā surāmerayamajjappamādaṭṭhānānuyoge.</p>
<h2>6. Vikālacariyāya cha ādīnavā</h2>

<p><a id="p_8D_587" class="ms"></a><a class="msdiv" id="msdiv_249"></a><span class="parno">13</span>
Cha khome, gahapatiputta, ādīnavā vikālavisikhācariyānuyoge. Attāpissa agutto arakkhito hoti, puttadāropissa agutto arakkhito hoti, sāpateyyampissa aguttaṃ arakkhitaṃ hoti, sankiyo ca hoti pāpakesu <span class="var" data-mula="&lt;strong&gt;Ms. 8D:587(dn31:):&lt;/strong&gt;...sankiyo ca hoti pāpakesu ṭhānesu*, abhūtavacanañca tasmiṃ rūhati, ...&lt;br&gt;" data-content="&lt;strong&gt;(syā1-3.): &lt;/strong&gt;tesu tesu ṭhānesu">ṭhānesu</span>, abhūtavacanañca tasmiṃ rūhati, bahūnañca dukkhadhammānaṃ purakkhato hoti. Ime kho, gahapatiputta, cha ādīnavā vikālavisikhācariyānuyoge.</p>
<h2>7. Samajjābhicaraṇassa cha ādīnavā</h2>

<p><a id="p_8D_588" class="ms"></a><a class="msdiv" id="msdiv_250"></a><span class="parno">14</span>
Cha khome, gahapatiputta, ādīnavā samajjābhicaraṇe. <span class="var" data-mula="&lt;strong&gt;Ms. 8D:588(dn31:):&lt;/strong&gt;...gahapatiputta, ādīnavā samajjābhicaraṇe. Kva* naccaṃ, kva gītaṃ, kva...&lt;br&gt;" data-content="&lt;strong&gt;(sī. pā1.): &lt;/strong&gt;kuvaṃ">Kva</span> naccaṃ, kva gītaṃ, kva vāditaṃ, kva akkhānaṃ, kva pāṇissaraṃ, kva kumbhathunanti. Ime kho, gahapatiputta, cha ādīnavā samajjābhicaraṇe.</p>
<h2>8. Jūtappamādassa cha ādīnavā</h2>

<p><a id="p_8D_589" class="ms"></a><a class="msdiv" id="msdiv_251"></a><span class="parno">15</span>
Cha khome, gahapatiputta, ādīnavā jūtappamādaṭṭhānānuyoge. Jayaṃ veraṃ pasavati, jino vittamanusocati, sandiṭṭhikā dhanajāni, <span class="var" data-mula="&lt;strong&gt;Ms. 8D:589(dn31:):&lt;/strong&gt;...vittamanusocati, sandiṭṭhikā dhanajāni, sabhāgatassa* vacanaṃ na rūhati, mittāmaccānaṃ...&lt;br&gt;" data-content="&lt;strong&gt;(ka.-ma.): &lt;/strong&gt;sabhāye tassa">sabhāgatassa</span> vacanaṃ na rūhati, mittāmaccānaṃ paribhūto hoti, āvāhavivāhakānaṃ apatthito hoti:  ‘akkhadhutto ayaṃ purisapuggalo nālaṃ dārabharaṇāyā’ti. Ime kho, gahapatiputta, cha ādīnavā jūtappamādaṭṭhānānuyoge.</p>
<h2>9. Pāpamittatāya cha ādīnavā</h2>

<p><a id="p_8D_590" class="ms"></a><a class="msdiv" id="msdiv_252"></a><span class="parno">16</span>
Cha khome, gahapatiputta, ādīnavā pāpamittānuyoge. Ye dhuttā, ye soṇḍā, ye pipāsā, ye nekatikā, ye vañcanikā, ye sāhasikā. Tyāssa mittā honti te sahāyā. Ime kho, gahapatiputta, cha ādīnavā pāpamittānuyoge.</p>
<h2>10. Ālasyassa cha ādīnavā</h2>

<p><a id="p_8D_591" class="ms"></a><a class="msdiv" id="msdiv_253"></a><span class="parno">17</span>
Cha khome, gahapatiputta, ādīnavā ālasyānuyoge. Atisītanti kammaṃ na karoti, atiuṇhanti kammaṃ na karoti, atisāyanti kammaṃ na karoti, atipātoti kammaṃ na karoti, atichātosmīti kammaṃ na karoti, atidhātosmīti kammaṃ na karoti. Tassa evaṃ kiccāpadesabahulassa viharato anuppannā ceva bhogā nuppajjanti, uppannā ca bhogā parikkhayaṃ gacchanti. Ime kho, gahapatiputta, cha ādīnavā ālasyānuyoge"ti.</p>
<hr>

<p><a id="p_8D_592" class="ms"></a><span class="parno">18</span>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote>

<p><a id="p_8D_593" class="ms"></a><span class="parno">19</span>
"Hoti pānasakhā nāma,<br> hoti sammiyasammiyo;<br>
Yo ca atthesu jātesu,<br>
sahāyo hoti so sakhā.
</p>

<p><a id="p_8D_594" class="ms"></a><span class="parno">20</span>
Ussūraseyyā paradārasevanā, <br><span class="var" data-mula="&lt;strong&gt;Ms. 8D:594(dn31:):&lt;/strong&gt;...Ussūraseyyā paradārasevanā,Verappasavo* ca anatthatā ca;Pāpā...&lt;br&gt;" data-content="&lt;strong&gt;(sī. syā1-3. pā1.): &lt;/strong&gt;verappasango">Verappasavo</span> ca anatthatā ca;<br> Pāpā ca mittā sukadariyatā ca,<br>
Ete cha ṭhānā purisaṃ dhaṃsayanti.
</p>

<p><a id="p_8D_595" class="ms"></a><span class="parno">21</span>
Pāpamitto pāpasakho,<br> pāpaācāragocaro;<br>
Asmā lokā paramhā ca,<br>
ubhayā dhaṃsate naro.
</p>

<p><a id="p_8D_596" class="ms"></a><span class="parno">22</span>
Akkhitthiyo vāruṇī naccagītaṃ,<br> Divā soppaṃ pāricariyā akāle;<br>
Pāpā ca mittā sukadariyatā ca,<br>
Ete cha ṭhānā purisaṃ dhaṃsayanti.
</p>

<p><a id="p_8D_597" class="ms"></a><span class="parno">23</span>
Akkhehi dibbanti suraṃ pivanti,<br> Yantitthiyo pāṇasamā paresaṃ;<br>
Nihīnasevī na ca <span class="var" data-mula="&lt;strong&gt;Ms. 8D:597(dn31:):&lt;/strong&gt;...Nihīnasevī na ca vuddhasevī*,Nihīyate kāḷapakkheva cando....&lt;br&gt;" data-content="&lt;strong&gt;(syā1-3.): &lt;/strong&gt;vuddhisevī&lt;br&gt;&lt;strong&gt;(ka.-ma.): &lt;/strong&gt; buddhisevī">
vuddhasevī</span>,<br> Nihīyate kāḷapakkheva cando.
</p>

<p><a id="p_8D_598" class="ms"></a><span class="parno">24</span>
Yo vāruṇī addhano akiñcano,<br> Pipāso pivaṃ <span class="var" data-mula="&lt;strong&gt;Ms. 8D:598(dn31:):&lt;/strong&gt;...akiñcano,Pipāso pivaṃ papāgato*;Udakamiva iṇaṃ vigāhati,...&lt;br&gt;" data-content="&lt;strong&gt;(syā1-3.): &lt;/strong&gt;pipāsosi atthapāgato&lt;br&gt;&lt;strong&gt;(pā1.): &lt;/strong&gt; pipāso pibam papāgato&lt;br&gt;&lt;strong&gt;(ka.-ma.): &lt;/strong&gt; pipāsopi samappapāgato">
papāgato</span>;<br> Udakamiva iṇaṃ vigāhati,
<br><span class="var" data-mula="&lt;strong&gt;Ms. 8D:598(dn31:):&lt;/strong&gt;...Udakamiva iṇaṃ vigāhati,Akulaṃ* kāhiti khippamattano.&lt;br&gt;" data-content="&lt;strong&gt;(syā1-3. ka.-ma.): &lt;/strong&gt;ākulaṃ">Akulaṃ</span> kāhiti khippamattano.</p>

<p><a id="p_8D_599" class="ms"></a><span class="parno">25</span>
Na divā soppasīlena,<br><span class="var" data-mula="&lt;strong&gt;Ms. 8D:599(dn31:):&lt;/strong&gt;...Na divā soppasīlena,rattimuṭṭhānadessinā*;Niccaṃ mattena soṇḍena,...&lt;br&gt;" data-content="&lt;strong&gt;(syā1-3.): &lt;/strong&gt;rattinuṭṭhānadessinā&lt;br&gt;&lt;strong&gt;(pā1.): &lt;/strong&gt; rattinuṭṭhānadassinā&lt;br&gt;&lt;strong&gt;(?): &lt;/strong&gt; rattimuṭṭhānasīlinā"> rattimuṭṭhānadessinā</span>;<br> Niccaṃ mattena soṇḍena,<br>
sakkā āvasituṃ gharaṃ.
</p>

<p><a id="p_8D_600" class="ms"></a><span class="parno">26</span>
Atisītaṃ atiuṇhaṃ,<br> atisāyamidaṃ ahu;<br>
Iti vissaṭṭhakammante,<br>
atthā accenti māṇave.
</p>

<p><a id="p_8D_601" class="ms"></a><span class="parno">27</span>
Yodha sītañca uṇhañca,<br> tiṇā bhiyyo na maññati;<br>
Karaṃ purisakiccāni,<br>
so <span class="var" data-mula="&lt;strong&gt;Ms. 8D:601(dn31:):&lt;/strong&gt;...Karaṃ purisakiccāni,so sukhaṃ* na vihāyatīti.&lt;br&gt;" data-content="&lt;strong&gt;(sabbattha): &lt;/strong&gt;sukhā aṭṭhakathā oloketabbā">
sukhaṃ</span> na vihāyatī"ti.</p>
</blockquote>
<h2>11. Mittapatirūpaka</h2>

<p><a id="p_8D_602" class="ms"></a><a class="msdiv" id="msdiv_254"></a><span class="parno">28</span>
"Cattārome, gahapatiputta, amittā mittapatirūpakā veditabbā. Aññadatthuharo amitto mittapatirūpako veditabbo, vacīparamo amitto mittapatirūpako veditabbo, anuppiyabhāṇī amitto mittapatirūpako veditabbo, apāyasahāyo amitto mittapatirūpako veditabbo.</p>

<p><a id="p_8D_603" class="ms"></a><a class="msdiv" id="msdiv_255"></a><span class="parno">29</span>
Catūhi kho, gahapatiputta, ṭhānehi aññadatthuharo amitto mittapatirūpako veditabbo.</p><blockquote>

<p><a id="p_8D_604" class="ms"></a><span class="parno">30</span>
Aññadatthuharo hoti,<br> appena bahumicchati;<br>
Bhayassa kiccaṃ karoti,<br>
sevati atthakāraṇā.
</p>
</blockquote>

<p><a id="p_8D_605" class="ms"></a><span class="parno">31</span>
Imehi kho, gahapatiputta, catūhi ṭhānehi aññadatthuharo amitto mittapatirūpako veditabbo.</p>

<p><a id="p_8D_606" class="ms"></a><a class="msdiv" id="msdiv_256"></a><span class="parno">32</span>
Catūhi kho, gahapatiputta, ṭhānehi vacīparamo amitto mittapatirūpako veditabbo. Atītena <span class="var" data-mula="&lt;strong&gt;Ms. 8D:606(dn31:):&lt;/strong&gt;...amitto mittapatirūpako veditabbo. Atītena paṭisantharati*, anāgatena paṭisantharati, niratthakena sangaṇhāti...&lt;br&gt;" data-content="&lt;strong&gt;(ka.-ma.): &lt;/strong&gt;paṭisandharati">paṭisantharati</span>, anāgatena paṭisantharati, niratthakena sangaṇhāti, paccuppannesu kiccesu byasanaṃ dasseti. Imehi kho, gahapatiputta, catūhi ṭhānehi vacīparamo amitto mittapatirūpako veditabbo.</p>

<p><a id="p_8D_607" class="ms"></a><a class="msdiv" id="msdiv_257"></a><span class="parno">33</span>
Catūhi kho, gahapatiputta, ṭhānehi anuppiyabhāṇī amitto mittapatirūpako veditabbo. <span class="var" data-mula="&lt;strong&gt;Ms. 8D:607(dn31:):&lt;/strong&gt;...anuppiyabhāṇī amitto mittapatirūpako veditabbo. Pāpakampissa* anujānāti, kalyāṇampissa anujānāti, sammukhāssa...&lt;br&gt;" data-content="&lt;strong&gt;(syā1-3.): &lt;/strong&gt;pāpakammaṃpissa">Pāpakampissa</span> anujānāti, kalyāṇampissa anujānāti, sammukhāssa vaṇṇaṃ bhāsati, parammukhāssa avaṇṇaṃ bhāsati. Imehi kho, gahapatiputta, catūhi ṭhānehi anuppiyabhāṇī amitto mittapatirūpako veditabbo.</p>

<p><a id="p_8D_608" class="ms"></a><a class="msdiv" id="msdiv_258"></a><span class="parno">34</span>
Catūhi kho, gahapatiputta, ṭhānehi apāyasahāyo amitto mittapatirūpako veditabbo. Surāmerayamajjappamādaṭṭhānānuyoge sahāyo hoti, vikālavisikhācariyānuyoge sahāyo hoti, samajjābhicaraṇe sahāyo hoti, jūtappamādaṭṭhānānuyoge sahāyo hoti. Imehi kho, gahapatiputta, catūhi ṭhānehi apāyasahāyo amitto mittapatirūpako veditabbo"ti.</p>
<hr>

<p><a id="p_8D_609" class="ms"></a><a class="msdiv" id="msdiv_259"></a><span class="parno">35</span>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote>

<p><a id="p_8D_610" class="ms"></a><span class="parno">36</span>
"Aññadatthuharo mitto,<br> yo ca mitto
<span class="var" data-mula="&lt;strong&gt;Ms. 8D:610(dn31:):&lt;/strong&gt;...yo ca mitto vacīparo*;Anuppiyañca yo āha,...&lt;br&gt;" data-content="&lt;strong&gt;(syā1-3.): &lt;/strong&gt;vacīparamo">vacīparo</span>;<br> Anuppiyañca yo āha,<br>
apāyesu ca yo sakhā.
</p>

<p><a id="p_8D_611" class="ms"></a><span class="parno">37</span>
Ete amitte cattāro,<br> iti viññāya paṇḍito;<br>
Ārakā parivajjeyya,<br>
maggaṃ paṭibhayaṃ yathā"ti.
</p>
</blockquote>
<h2>12. Suhadamitta</h2>

<p><a id="p_8D_612" class="ms"></a><a class="msdiv" id="msdiv_260"></a><span class="parno">38</span>
"Cattārome, gahapatiputta, mittā suhadā veditabbā. <span class="var" data-mula="&lt;strong&gt;Ms. 8D:612(dn31:):&lt;/strong&gt;...mittā suhadā veditabbā. Upakāro* mitto suhado veditabbo, samānasukhadukkho ...&lt;br&gt;" data-content="&lt;strong&gt;(syā1-3.): &lt;/strong&gt;upakārako">Upakāro</span> mitto suhado veditabbo, samānasukhadukkho mitto suhado veditabbo, atthakkhāyī mitto suhado veditabbo, anukampako mitto suhado veditabbo.</p>

<p><a id="p_8D_613" class="ms"></a><a class="msdiv" id="msdiv_261"></a><span class="parno">39</span>
Catūhi kho, gahapatiputta, ṭhānehi upakāro mitto suhado veditabbo. Pamattaṃ rakkhati, pamattassa sāpateyyaṃ rakkhati, bhītassa saraṇaṃ hoti, uppannesu kiccakaraṇīyesu taddiguṇaṃ bhogaṃ anuppadeti. Imehi kho, gahapatiputta, catūhi ṭhānehi upakāro mitto suhado veditabbo.</p>

<p><a id="p_8D_614" class="ms"></a><a class="msdiv" id="msdiv_262"></a><span class="parno">40</span>
Catūhi kho, gahapatiputta, ṭhānehi samānasukhadukkho mitto suhado veditabbo. Guyhamassa ācikkhati, guyhamassa parigūhati, āpadāsu na vijahati, jīvitaṃpissa atthāya pariccattaṃ hoti. Imehi kho, gahapatiputta, catūhi ṭhānehi samānasukhadukkho mitto suhado veditabbo.</p>

<p><a id="p_8D_615" class="ms"></a><a class="msdiv" id="msdiv_263"></a><span class="parno">41</span>
Catūhi kho, gahapatiputta, ṭhānehi atthakkhāyī mitto suhado veditabbo. Pāpā nivāreti, kalyāṇe niveseti, assutaṃ sāveti, saggassa maggaṃ ācikkhati. Imehi kho, gahapatiputta, catūhi ṭhānehi atthakkhāyī mitto suhado veditabbo.</p>

<p><a id="p_8D_616" class="ms"></a><a class="msdiv" id="msdiv_264"></a><span class="parno">42</span>
Catūhi kho, gahapatiputta, ṭhānehi anukampako mitto suhado veditabbo. Abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ bhaṇamānaṃ pasaṃsati. Imehi kho, gahapatiputta, catūhi ṭhānehi anukampako mitto suhado veditabbo"ti.</p>
<hr>

<p><a id="p_8D_617" class="ms"></a><a class="msdiv" id="msdiv_265"></a><span class="parno">43</span>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote>

<p><a id="p_8D_618" class="ms"></a><span class="parno">44</span>
"Upakāro ca yo mitto,<br> sukhe
<span class="var" data-mula="&lt;strong&gt;Ms. 8D:618(dn31:):&lt;/strong&gt;...yo mitto,sukhe dukkhe* ca yo sakhā;...&lt;br&gt;" data-content="&lt;strong&gt;(syā1-3. ka.-ma.): &lt;/strong&gt;sukhadukkho">dukkhe</span> ca yo<span class="var" data-mula="&lt;strong&gt;Ms. 8D:618(dn31:):&lt;/strong&gt;...sukhe dukkhe ca yo sakhā*;Atthakkhāyī ca yo mitto...&lt;br&gt;" data-content="&lt;strong&gt;(sī.): &lt;/strong&gt;yo ca mitto sukhe dukhe&lt;br&gt;&lt;strong&gt;(sī. pā1.): &lt;/strong&gt; yo ca mitto sukhe dukkhe"> sakhā</span>;<br> Atthakkhāyī ca yo mitto,<br>
yo ca mittānukampako.
</p>

<p><a id="p_8D_619" class="ms"></a><span class="parno">45</span>
Etepi mitte cattāro,<br> iti viññāya paṇḍito;<br>
Sakkaccaṃ payirupāseyya,<br>
mātā puttaṃva orasaṃ;<br>
Paṇḍito sīlasampanno,<br>
jalaṃ aggīva bhāsati.
</p>

<p><a id="p_8D_620" class="ms"></a><span class="parno">46</span>
Bhoge saṃharamānassa,<br> bhamarasseva irīyato;<br>
Bhogā sannicayaṃ yanti,<br>
vammikovupacīyati.
</p>

<p><a id="p_8D_621" class="ms"></a><span class="parno">47</span>
Evaṃ bhoge<span class="var" data-mula="&lt;strong&gt;Ms. 8D:621(dn31:):&lt;/strong&gt;Evaṃ bhoge samāhatvā*,alamatto kule gihī;...&lt;br&gt;" data-content="&lt;strong&gt;(syā1-3.): &lt;/strong&gt;samāharitvā&lt;br&gt;&lt;strong&gt;(pā1.): &lt;/strong&gt; samāhantvā"> samāhatvā</span>,<br> alamatto kule gihī;<br>
Catudhā vibhaje bhoge,<br>
sa ve mittāni ganthati.
</p>

<p><a id="p_8D_622" class="ms"></a><span class="parno">48</span>
Ekena bhoge bhuñjeyya,<br> dvīhi kammaṃ payojaye;<br>
Catutthañca nidhāpeyya,<br>
āpadāsu bhavissatī"ti.
</p>
</blockquote>
<h2>13. Chaddisāpaṭicchādanakaṇḍa</h2>

<p><a id="p_8D_623" class="ms"></a><a class="msdiv" id="msdiv_266"></a><span class="parno">49</span>
"Kathañca, gahapatiputta, ariyasāvako chaddisāpaṭicchādī hoti? Cha imā, gahapatiputta, disā veditabbā. Puratthimā disā mātāpitaro veditabbā, dakkhiṇā disā ācariyā veditabbā, pacchimā disā puttadārā veditabbā, uttarā disā mittāmaccā veditabbā, heṭṭhimā disā dāsakammakarā veditabbā, uparimā disā samaṇabrāhmaṇā veditabbā.</p>

<p><a id="p_8D_624" class="ms"></a><a class="msdiv" id="msdiv_267"></a><span class="parno">50</span>
Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā – bhato <span class="var" data-mula="&lt;strong&gt;Ms. 8D:624(dn31:):&lt;/strong&gt;...disā mātāpitaro paccupaṭṭhātabbā bhato ne* bharissāmi, kiccaṃ nesaṃ karissāmi...&lt;br&gt;" data-content="&lt;strong&gt;(syā1-3. pā1.): &lt;/strong&gt;nesaṃ">ne</span> <span class="var" data-mula="&lt;strong&gt;Ms. 8D:624(dn31:):&lt;/strong&gt;...paccupaṭṭhātabbā bhato ne bharissāmi*, kiccaṃ nesaṃ karissāmi, kulavaṃsaṃ...&lt;br&gt;" data-content="&lt;strong&gt;(sī.): &lt;/strong&gt;sambharissāmi">bharissāmi</span>, kiccaṃ nesaṃ karissāmi, kulavaṃsaṃ ṭhapessāmi, dāyajjaṃ paṭipajjāmi, atha vā pana petānaṃ kālankatānaṃ dakkhiṇaṃ anuppadassāmīti. Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṃ anukampanti. Pāpā nivārenti, kalyāṇe nivesenti, sippaṃ sikkhāpenti, patirūpena dārena saṃyojenti, samaye dāyajjaṃ <span class="var" data-mula="&lt;strong&gt;Ms. 8D:624(dn31:):&lt;/strong&gt;...dārena saṃyojenti, samaye dāyajjaṃ niyyādenti*. Imehi kho, gahapatiputta, ...&lt;br&gt;" data-content="&lt;strong&gt;(sī.): &lt;/strong&gt;niyyātenti">niyyādenti</span>. Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā imehi pañcahi ṭhānehi puttaṃ anukampanti. Evamassa esā puratthimā disā paṭicchannā hoti khemā appaṭibhayā.</p>

<p><a id="p_8D_625" class="ms"></a><a class="msdiv" id="msdiv_268"></a><span class="parno">51</span>
Pañcahi kho, gahapatiputta, ṭhānehi antevāsinā dakkhiṇā disā ācariyā paccupaṭṭhātabbā – uṭṭhānena upaṭṭhānena <span class="var" data-mula="&lt;strong&gt;Ms. 8D:625(dn31:):&lt;/strong&gt;...ācariyā paccupaṭṭhātabbā uṭṭhānena upaṭṭhānena sussusāya* pāricariyāya sakkaccaṃ sippapaṭiggahaṇena. Imehi...&lt;br&gt;" data-content="&lt;strong&gt;(pā1. cha.-aṭṭha.): &lt;/strong&gt;sussūsāya">sussusāya</span> pāricariyāya sakkaccaṃ<span class="var" data-mula="&lt;strong&gt;Ms. 8D:625(dn31:):&lt;/strong&gt;...upaṭṭhānena sussusāya pāricariyāya sakkaccaṃ sippapaṭiggahaṇena*. Imehi kho, gahapatiputta, ...&lt;br&gt;" data-content="&lt;strong&gt;(syā1-3.): &lt;/strong&gt;sippaṃ paṭiggahaṇena&lt;br&gt;&lt;strong&gt;(ka.-ma.): &lt;/strong&gt; sippauggahaṇena"> sippapaṭiggahaṇena</span>. Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā pañcahi ṭhānehi antevāsiṃ anukampanti – suvinītaṃ vinenti, suggahitaṃ gāhāpenti, sabbasippassutaṃ samakkhāyino bhavanti, mittāmaccesu<span class="var" data-mula="&lt;strong&gt;Ms. 8D:625(dn31:):&lt;/strong&gt;...samakkhāyino bhavanti, mittāmaccesu paṭiyādenti*, disāsu parittāṇaṃ karonti. Imehi...&lt;br&gt;" data-content="&lt;strong&gt;(syā1-3.): &lt;/strong&gt;paṭivedenti&lt;br&gt;&lt;strong&gt;(pā1.): &lt;/strong&gt; parivedenti"> paṭiyādenti</span>, disāsu parittāṇaṃ karonti. Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā imehi pañcahi ṭhānehi antevāsiṃ anukampanti. Evamassa esā dakkhiṇā disā paṭicchannā hoti khemā appaṭibhayā.</p>

<p><a id="p_8D_626" class="ms"></a><a class="msdiv" id="msdiv_269"></a><span class="parno">52</span>
Pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā – sammānanāya <span class="var" data-mula="&lt;strong&gt;Ms. 8D:626(dn31:):&lt;/strong&gt;...bhariyā paccupaṭṭhātabbā sammānanāya anavamānanāya* anaticariyāya issariyavossaggena alankārānuppadānena. Imehi ...&lt;br&gt;" data-content="&lt;strong&gt;(syā1-3. pā1.): &lt;/strong&gt;avimānanāya">anavamānanāya</span> anaticariyāya issariyavossaggena alankārānuppadānena. Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṃ anukampati – susaṃvihitakammantā ca hoti,<span class="var" data-mula="&lt;strong&gt;Ms. 8D:626(dn31:):&lt;/strong&gt;...susaṃvihitakammantā ca hoti, sangahitaparijanā* ca, anaticārinī ca, sambhatañca...&lt;br&gt;" data-content="&lt;strong&gt;(sī. syā1-3. pā1.): &lt;/strong&gt;susangahitaparijanā"> sangahitaparijanā</span> ca, anaticārinī ca, sambhatañca anurakkhati, dakkhā ca hoti analasā sabbakiccesu. Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā imehi pañcahi ṭhānehi sāmikaṃ anukampati. Evamassa esā pacchimā disā paṭicchannā hoti khemā appaṭibhayā.</p>

<p><a id="p_8D_627" class="ms"></a><a class="msdiv" id="msdiv_270"></a><span class="parno">53</span>
Pañcahi kho, gahapatiputta, ṭhānehi kulaputtena uttarā disā mittāmaccā paccupaṭṭhātabbā – dānena <span class="var" data-mula="&lt;strong&gt;Ms. 8D:627(dn31:):&lt;/strong&gt;...disā mittāmaccā paccupaṭṭhātabbā dānena peyyavajjena* atthacariyāya samānattatāya avisaṃvādanatāya. Imehi ...&lt;br&gt;" data-content="&lt;strong&gt;(syā1-3. ka.-ma.): &lt;/strong&gt;piyavajjena">peyyavajjena</span> kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā pañcahi ṭhānehi kulaputtaṃ anukampanti – pamattaṃ rakkhanti, pamattassa sāpateyyaṃ rakkhanti, bhītassa saraṇaṃ honti, āpadāsu na vijahanti, aparapajā cassa paṭipūjenti. Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā imehi pañcahi ṭhānehi kulaputtaṃ anukampanti. Evamassa esā uttarā disā paṭicchannā hoti khemā appaṭibhayā.</p>
<hr>

<p><a id="p_8D_628" class="ms"></a><a class="msdiv" id="msdiv_271"></a><span class="parno">54</span>
Pañcahi kho, gahapatiputta, ṭhānehi <span class="var" data-mula="&lt;strong&gt;Ms. 8D:628(dn31:):&lt;/strong&gt;...kho, gahapatiputta, ṭhānehi ayyirakena* heṭṭhimā disā dāsakammakarā paccupaṭṭhātabbā...&lt;br&gt;" data-content="&lt;strong&gt;(sī. syā1-3. pā1.): &lt;/strong&gt;ayirakena">ayyirakena</span> heṭṭhimā disā dāsakammakarā paccupaṭṭhātabbā – yathābalaṃ kammantasaṃvidhānena bhattavetanānuppadānena gilānupaṭṭhānena acchariyānaṃ rasānaṃ saṃvibhāgena samaye vossaggena. Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā pañcahi ṭhānehi ayyirakaṃ anukampanti – pubbuṭṭhāyino ca honti, pacchā nipātino ca, dinnādāyino ca, sukatakammakarā ca, kittivaṇṇaharā ca. Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā imehi pañcahi ṭhānehi ayyirakaṃ anukampanti. Evamassa esā heṭṭhimā disā paṭicchannā hoti khemā appaṭibhayā.</p>

<p><a id="p_8D_629" class="ms"></a><a class="msdiv" id="msdiv_272"></a><span class="parno">55</span>
Pañcahi kho, gahapatiputta, ṭhānehi kulaputtena uparimā disā samaṇabrāhmaṇā paccupaṭṭhātabbā – mettena kāyakammena mettena vacīkammena mettena manokammena anāvaṭadvāratāya āmisānuppadānena. Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā chahi ṭhānehi kulaputtaṃ anukampanti – pāpā nivārenti, kalyāṇe nivesenti, kalyāṇena manasā anukampanti, assutaṃ sāventi, sutaṃ pariyodāpenti, saggassa maggaṃ ācikkhanti. Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā imehi chahi ṭhānehi kulaputtaṃ anukampanti. Evamassa esā uparimā disā paṭicchannā hoti khemā appaṭibhayā"ti.</p>
<hr>

<p><a id="p_8D_630" class="ms"></a><a class="msdiv" id="msdiv_273"></a><span class="parno">56</span>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote>

<p><a id="p_8D_631" class="ms"></a><span class="parno">57</span>
"Mātāpitā disā pubbā,<br> ācariyā dakkhiṇā disā;<br>
Puttadārā disā pacchā,<br>
mittāmaccā ca uttarā.
</p>

<p><a id="p_8D_632" class="ms"></a><span class="parno">58</span>
Dāsakammakarā heṭṭhā,<br> uddhaṃ samaṇabrāhmaṇā;<br>
Etā disā namasseyya,<br>
alamatto kule gihī.
</p>

<p><a id="p_8D_633" class="ms"></a><span class="parno">59</span>
Paṇḍito sīlasampanno,<br> saṇho ca paṭibhānavā;<br>
Nivātavutti atthaddho,<br>
tādiso labhate yasaṃ.
</p>

<p><a id="p_8D_634" class="ms"></a><span class="parno">60</span>
Uṭṭhānako analaso,<br> āpadāsu na vedhati;<br>
Acchinnavutti medhāvī,<br>
tādiso labhate yasaṃ.
</p>

<p><a id="p_8D_635" class="ms"></a><span class="parno">61</span>
Sangāhako mittakaro,<br> vadaññū vītamaccharo;<br>
Netā vinetā anunetā,<br>
tādiso labhate yasaṃ.
</p>

<p><a id="p_8D_636" class="ms"></a><span class="parno">62</span><span class="cross" data-mula="&lt;strong&gt;Ms. 8D:636(dn31:):&lt;/strong&gt;*Dānañca peyyavajjañca,atthacariyā ca ...&lt;br&gt;" data-content='&lt;a href="../../an4.31-40/pi/#p_15A4_218"&gt;Ms15A4:218(an4.31-40), &lt;/a&gt; 23J:761-763'>
Dānañca</span> peyyavajjañca,<br> atthacariyā ca yā idha;<br>
Samānattatā ca dhammesu,<br>
tattha tattha yathārahaṃ;<br>
Ete kho sangahā loke,<br>
rathassāṇīva yāyato.
</p>

<p><a id="p_8D_637" class="ms"></a><span class="parno">63</span>
Ete ca sangahā nāssu,<br> na mātā puttakāraṇā;<br>
Labhetha mānaṃ pūjaṃ vā,<br>
pitā vā puttakāraṇā.
</p>

<p><a id="p_8D_638" class="ms"></a><span class="parno">64</span>
Yasmā ca<span class="var" data-mula="&lt;strong&gt;Ms. 8D:638(dn31:):&lt;/strong&gt;Yasmā ca sangahā* ete,sammapekkhanti paṇḍitā;...&lt;br&gt;" data-content="&lt;strong&gt;(sī. pā1. ka.-cha.): &lt;/strong&gt;sangahe aṭṭhakathāyaṃ icchitapāṭho"> sangahā</span> ete,<br><span class="var" data-mula="&lt;strong&gt;Ms. 8D:638(dn31:):&lt;/strong&gt;...ca sangahā ete,sammapekkhanti* paṇḍitā;Tasmā mahattaṃ ...&lt;br&gt;" data-content="&lt;strong&gt;(sī. pā1. ka.-ma.): &lt;/strong&gt;samavekkhanti&lt;br&gt;&lt;strong&gt;(syā1-3.): &lt;/strong&gt; samapekkhanti"> sammapekkhanti</span> paṇḍitā;<br> Tasmā mahattaṃ papponti,<br>
pāsaṃsā ca bhavanti te"ti.
</p>
</blockquote>

<p><a id="p_8D_639" class="ms"></a><a class="msdiv" id="msdiv_274"></a><span class="parno">65</span>
Evaṃ vutte, singālako gahapatiputto bhagavantaṃ etadavoca:  "abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca bhikkhusanghañca. Upāsakaṃ maṃ bhagavā dhāretu, ajjatagge pāṇupetaṃ saraṇaṃ gatan"ti.</p>
<p class="endsutta">Singālasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./dn30.html"></a><a id="next-sutta" href="./dn32.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN31: Sigalovada Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
