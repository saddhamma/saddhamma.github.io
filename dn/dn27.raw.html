<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 27</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN27: Aggañña Sutta - On Knowledge of Beginnings</h2>

<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts3.80"></a>
<a id="p_8D_241" class="ms"></a>
<a class="msdiv" id="msdiv_111"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena
kho pana samayena vāseṭṭhabhāradvājā bhikkhūsu parivasanti bhikkhubhāvaṃ
ākankhamānā. Atha kho bhagavā sāyanhasamayaṃ paṭisallānā vuṭṭhito pāsādā
orohitvā <span class="var" title="pāsā pacchāyāyaṃ (bj) | pāsādacchāyāyaṃ (mr)" id="note151">pāsādapacchāyāyaṃ</span> abbhokāse cankamati.</p>

<p><span class="parno">2</span><a class="wp" id="wp2"></a>
<a id="p_8D_242" class="ms"></a>
<a class="msdiv" id="msdiv_112"></a>
Addasā kho vāseṭṭho bhagavantaṃ sāyanhasamayaṃ paṭisallānā vuṭṭhitaṃ pāsādā
orohitvā pāsādapacchāyāyaṃ abbhokāse cankamantaṃ. Disvāna bhāradvājaṃ āmantesi:
"ayaṃ, āvuso bhāradvāja, bhagavā sāyanhasamayaṃ paṭisallānā vuṭṭhito pāsādā
orohitvā pāsādapacchāyāyaṃ abbhokāse cankamati. Āyāmāvuso bhāradvāja, yena
bhagavā tenupasankamissāma; appeva nāma labheyyāma bhagavato <span class="var" title="sammukhā (s1-3, mr)" id="note152">santikā</span> dhammiṃ
kathaṃ savanāyā"ti. "Evamāvuso"ti kho bhāradvājo vāseṭṭhassa paccassosi.</p>

<p><span class="parno">3</span>
<a class="pts1" id="pts3.81"></a>
<a id="p_8D_243" class="ms"></a>
<a class="msdiv" id="msdiv_113"></a>
Atha kho vāseṭṭhabhāradvājā yena bhagavā tenupasankamiṃsu; upasankamitvā
bhagavantaṃ abhivādetvā bhagavantaṃ cankamantaṃ anucankamiṃsu. <a class="wp" id="wp3"></a>Atha kho bhagavā
vāseṭṭhaṃ āmantesi: "tumhe khvattha, vāseṭṭha, brāhmaṇajaccā brāhmaṇakulīnā
brāhmaṇakulā agārasmā anagāriyaṃ pabbajitā, kacci vo, vāseṭṭha, brāhmaṇā na
akkosanti na paribhāsantī"ti? "Taggha no, bhante, brāhmaṇā akkosanti
paribhāsanti attarūpāya paribhāsāya paripuṇṇāya, no aparipuṇṇāyā"ti. "Yathā
kathaṃ pana vo, vāseṭṭha, brāhmaṇā akkosanti paribhāsanti attarūpāya
paribhāsāya paripuṇṇāya, no aparipuṇṇāyā"ti? "Brāhmaṇā, bhante, evamāhaṃsu:
‘brāhmaṇova seṭṭho vaṇṇo, <span class="var" title="hīno añño vaṇṇo (pts1 ^mn84#1 [Madhurasutta] madhurasutte)" id="note153">hīnā aññe vaṇṇā</span>. Brāhmaṇova sukko vaṇṇo, <span class="var" title="kaṇho añño vaṇṇo (pts1 ^mn84#1 [Madhurasutta] madhurasutte)" id="note154">kaṇhā aññe
vaṇṇā</span>. Brāhmaṇāva sujjhanti, no abrāhmaṇā. <span class="var" title="brāhmaṇā (s1-3)" id="note155">Brāhmaṇāva</span> brahmuno puttā orasā
mukhato jātā brahmajā brahmanimmitā brahmadāyādā. Te tumhe seṭṭhaṃ vaṇṇaṃ hitvā
hīnamattha vaṇṇaṃ ajjhupagatā, yadidaṃ muṇḍake samaṇake ibbhe kaṇhe
bandhupādāpacce. Tayidaṃ na sādhu, tayidaṃ nappatirūpaṃ, yaṃ tumhe seṭṭhaṃ
vaṇṇaṃ hitvā hīnamattha vaṇṇaṃ ajjhupagatā yadidaṃ muṇḍake samaṇake ibbhe kaṇhe
bandhupādāpacce’ti. Evaṃ kho no, bhante, brāhmaṇā akkosanti paribhāsanti
attarūpāya paribhāsāya paripuṇṇāya, no aparipuṇṇāyā"ti.</p>

<p><span class="parno">4</span><a class="wp" id="wp4"></a>
<a class="pts1" id="pts3.82"></a>
<a id="p_8D_244" class="ms"></a>
<a class="msdiv" id="msdiv_114"></a>
"Taggha vo, vāseṭṭha, brāhmaṇā porāṇaṃ assarantā evamāhaṃsu: ‘brāhmaṇova seṭṭho
vaṇṇo, hīnā aññe vaṇṇā; brāhmaṇova sukko vaṇṇo, kaṇhā aññe vaṇṇā; brāhmaṇāva
sujjhanti, no abrāhmaṇā; brāhmaṇāva brahmuno puttā orasā mukhato jātā brahmajā
brahmanimmitā brahmadāyādā’ti. Dissanti kho pana, vāseṭṭha, brāhmaṇānaṃ
brāhmaṇiyo utuniyopi gabbhiniyopi vijāyamānāpi pāyamānāpi. Te ca brāhmaṇā
yonijāva samānā evamāhaṃsu: ‘brāhmaṇova seṭṭho vaṇṇo, hīnā aññe vaṇṇā;
brāhmaṇova sukko vaṇṇo, kaṇhā aññe vaṇṇā; brāhmaṇāva sujjhanti, no abrāhmaṇā;
brāhmaṇāva brahmuno puttā orasā mukhato jātā brahmajā brahmanimmitā
brahmadāyādā’ti. <span class="var" title="te ca (bj, s1-3, mr)" id="note156">Te</span> brahmānañceva abbhācikkhanti, musā ca bhāsanti, bahuñca
apuññaṃ pasavanti.</p>
<h2><a id="heading1" href="#menu1">1. Catuvaṇṇasuddhi</a></h2>

<p><span class="parno">5</span><a class="wp" id="wp5"></a>
<a id="p_8D_245" class="ms"></a>
<a class="msdiv" id="msdiv_115"></a>
Cattārome, vāseṭṭha, vaṇṇā—khattiyā, brāhmaṇā, vessā, suddā. Khattiyopi kho,
vāseṭṭha, idhekacco pāṇātipātī hoti adinnādāyī kāmesumicchācārī musāvādī
pisuṇavāco <span class="var" title="^pp2.4#5 [Catukkapuggalapaññatti]" id="note157">pharusavāco</span> samphappalāpī abhijjhālu byāpannacitto micchādiṭṭhī. Iti
kho, vāseṭṭha, yeme dhammā akusalā akusalasankhātā sāvajjā sāvajjasankhātā
asevitabbā asevitabbasankhātā naalamariyā naalamariyasankhātā kaṇhā kaṇhavipākā
viññugarahitā, <span class="var" title="kho vāseṭṭha (mr)" id="note158">khattiyepi te</span> idhekacce sandissanti. Brāhmaṇopi kho, vāseṭṭha  …
pe … vessopi kho, vāseṭṭha … pe … suddopi kho, vāseṭṭha, idhekacco pāṇātipātī
hoti adinnādāyī kāmesumicchācārī musāvādī pisuṇavāco pharusavāco samphappalāpī
abhijjhālu byāpannacitto micchādiṭṭhī. Iti kho, vāseṭṭha, yeme dhammā akusalā
akusalasankhātā … pe … kaṇhā kaṇhavipākā viññugarahitā; suddepi te idhekacce
sandissanti.</p>

<p><span class="parno">6</span><a class="wp" id="wp6"></a>
<a class="pts1" id="pts3.83"></a>
<a id="p_8D_246" class="ms"></a>
Khattiyopi kho, vāseṭṭha, idhekacco pāṇātipātā paṭivirato hoti, adinnādānā
paṭivirato, kāmesumicchācārā paṭivirato, musāvādā paṭivirato, pisuṇāya vācāya
paṭivirato, pharusāya vācāya paṭivirato, samphappalāpā paṭivirato, anabhijjhālu
abyāpannacitto, sammādiṭṭhī. Iti kho, vāseṭṭha, yeme dhammā kusalā
kusalasankhātā anavajjā anavajjasankhātā sevitabbā sevitabbasankhātā alamariyā
alamariyasankhātā sukkā sukkavipākā viññuppasatthā, khattiyepi te idhekacce
sandissanti. Brāhmaṇopi kho, vāseṭṭha … pe … vessopi kho, vāseṭṭha … pe  …
suddopi kho, vāseṭṭha, idhekacco pāṇātipātā paṭivirato hoti … pe  …
anabhijjhālu, abyāpannacitto, sammādiṭṭhī. Iti kho, vāseṭṭha, yeme dhammā
kusalā kusalasankhātā anavajjā anavajjasankhātā sevitabbā sevitabbasankhātā
alamariyā alamariyasankhātā sukkā sukkavipākā viññuppasatthā; suddepi te
idhekacce sandissanti.</p>

<p><span class="parno">7</span><a class="wp" id="wp7"></a>
<a id="p_8D_247" class="ms"></a>
<a class="msdiv" id="msdiv_116"></a>
Imesu kho, vāseṭṭha, catūsu vaṇṇesu evaṃ ubhayavokiṇṇesu vattamānesu
kaṇhasukkesu dhammesu viññugarahitesu ceva viññuppasatthesu ca yadettha
brāhmaṇā evamāhaṃsu: ‘brāhmaṇova seṭṭho vaṇṇo, hīnā aññe vaṇṇā; brāhmaṇova
sukko vaṇṇo, kaṇhā aññe vaṇṇā; brāhmaṇāva sujjhanti, no abrāhmaṇā; brāhmaṇāva
brahmuno puttā orasā mukhato jātā brahmajā brahmanimmitā brahmadāyādā’ti. Taṃ
tesaṃ viññū nānujānanti. Taṃ kissa hetu? Imesañhi, vāseṭṭha, catunnaṃ vaṇṇānaṃ
yo hoti bhikkhu arahaṃ khīṇāsavo vusitavā katakaraṇīyo ohitabhāro
anuppattasadattho parikkhīṇabhavasaṃyojano sammadaññāvimutto, so nesaṃ
aggamakkhāyati dhammeneva, no adhammena. Dhammo hi, vāseṭṭha, seṭṭho
janetasmiṃ, diṭṭhe ceva dhamme <span class="var" title="abhisamparāye ca (^mi5.3.1#1 [Seṭṭhadhammapañha])" id="note159">abhisamparāyañca</span>.</p>

<p><span class="parno">8</span>
<a id="p_8D_248" class="ms"></a>
<a class="msdiv" id="msdiv_117"></a>
Tadamināpetaṃ, vāseṭṭha, pariyāyena veditabbaṃ, yathā dhammova seṭṭho
janetasmiṃ, diṭṭhe ceva dhamme <span class="var" title="abhisamparāye ca (bj)" id="note160">abhisamparāyañca</span>.</p>
<hr>

<p><span class="parno">9</span><a class="wp" id="wp8"></a>
<a class="pts1" id="pts3.84"></a>
<a id="p_8D_249" class="ms"></a>
Jānāti <span class="var" title="kho pana (bj, mr)" id="note161">kho</span>, vāseṭṭha, rājā pasenadi kosalo: ‘samaṇo gotamo <span class="var" title="anuttaro (bahūsu)" id="note162">anantarā</span> sakyakulā
pabbajito’ti. Sakyā kho pana, vāseṭṭha, rañño pasenadissa <span class="var" title="anantarā anuyuttā (bj, mr) | anantarā anuyantā (s1-3)" id="note163">kosalassa anuyuttā</span>
bhavanti. Karonti kho, vāseṭṭha, sakyā raññe pasenadimhi kosale nipaccakāraṃ
abhivādanaṃ paccuṭṭhānaṃ añjalikammaṃ sāmīcikammaṃ. Iti kho, vāseṭṭha, yaṃ
karonti sakyā raññe pasenadimhi kosale nipaccakāraṃ abhivādanaṃ paccuṭṭhānaṃ
añjalikammaṃ sāmīcikammaṃ, karoti taṃ rājā pasenadi kosalo tathāgate
nipaccakāraṃ abhivādanaṃ paccuṭṭhānaṃ añjalikammaṃ sāmīcikammaṃ, na <span class="var" title="nanu (bahūsu)" id="note164">naṃ</span> ‘sujāto
samaṇo gotamo, dujjātohamasmi. Balavā samaṇo gotamo, dubbalohamasmi. Pāsādiko
samaṇo gotamo, dubbaṇṇohamasmi. Mahesakkho samaṇo gotamo, appesakkhohamasmī’ti.
Atha kho naṃ dhammaṃyeva sakkaronto dhammaṃ garuṃ karonto dhammaṃ mānento
dhammaṃ pūjento dhammaṃ apacāyamāno evaṃ rājā pasenadi kosalo tathāgate
nipaccakāraṃ karoti, abhivādanaṃ paccuṭṭhānaṃ añjalikammaṃ sāmīcikammaṃ.
Imināpi kho etaṃ, vāseṭṭha, pariyāyena veditabbaṃ, yathā dhammova seṭṭho
janetasmiṃ, diṭṭhe ceva dhamme abhisamparāyañca.</p>

<p><span class="parno">10</span><a class="wp" id="wp9"></a>
<a id="p_8D_250" class="ms"></a>
<a class="msdiv" id="msdiv_118"></a>
Tumhe khvattha, vāseṭṭha, nānājaccā nānānāmā nānāgottā nānākulā agārasmā
anagāriyaṃ pabbajitā. ‘Ke tumhe’ti—puṭṭhā samānā ‘samaṇā sakyaputtiyāmhā’ti – 
paṭijānātha. Yassa kho panassa, vāseṭṭha, tathāgate saddhā niviṭṭhā mūlajātā
patiṭṭhitā daḷhā asaṃhāriyā samaṇena vā brāhmaṇena vā devena vā mārena vā
brahmunā vā kenaci vā lokasmiṃ, tassetaṃ kallaṃ vacanāya: ‘bhagavatomhi putto
oraso mukhato jāto dhammajo dhammanimmito dhammadāyādo’ti. Taṃ kissa hetu?
Tathāgatassa hetaṃ, vāseṭṭha, adhivacanaṃ ‘dhammakāyo’ itipi, ‘brahmakāyo’
itipi, ‘dhammabhūto’ itipi, ‘brahmabhūto’ itipi.</p>

<p><span class="parno">11</span><a class="wp" id="wp10"></a>
<a id="p_8D_251" class="ms"></a>
<a class="msdiv" id="msdiv_119"></a>
Hoti kho so, vāseṭṭha, samayo yaṃ kadāci karahaci dīghassa addhuno accayena
ayaṃ loko saṃvaṭṭati. Saṃvaṭṭamāne loke yebhuyyena sattā ābhassarasaṃvattanikā
honti. Te tattha honti manomayā pītibhakkhā sayaṃpabhā antalikkhacarā
subhaṭṭhāyino ciraṃ dīghamaddhānaṃ tiṭṭhanti.</p>

<p><span class="parno">12</span>
<a class="pts1" id="pts3.85"></a>
<a id="p_8D_252" class="ms"></a>
Hoti kho so, vāseṭṭha, samayo yaṃ kadāci karahaci dīghassa addhuno accayena
ayaṃ loko vivaṭṭati. Vivaṭṭamāne loke yebhuyyena sattā ābhassarakāyā cavitvā
itthattaṃ āgacchanti. Tedha honti manomayā pītibhakkhā sayaṃpabhā
antalikkhacarā subhaṭṭhāyino ciraṃ dīghamaddhānaṃ tiṭṭhanti.</p>
<h2><a id="heading2" href="#menu2">2. Rasapathavipātubhāva</a></h2>

<p><span class="parno">13</span><a class="wp" id="wp11"></a>
<a id="p_8D_253" class="ms"></a>
<a class="msdiv" id="msdiv_120"></a>
Ekodakībhūtaṃ kho pana, vāseṭṭha, tena samayena hoti andhakāro andhakāratimisā.
Na candimasūriyā paññāyanti, na nakkhattāni tārakarūpāni paññāyanti, na
rattindivā paññāyanti, na māsaḍḍhamāsā paññāyanti, na utusaṃvaccharā
paññāyanti, na itthipumā paññāyanti, sattā sattātveva sankhyaṃ gacchanti. Atha
kho tesaṃ, vāseṭṭha, sattānaṃ kadāci karahaci dīghassa addhuno accayena
rasapathavī udakasmiṃ <span class="var" title="samatāni (bj, pts1) | samantāni (s1-3)" id="note165">samatani</span>; seyyathāpi nāma <span class="var" title="payatattassa (s1-3)" id="note166">payaso tattassa</span> nibbāyamānassa
upari santānakaṃ hoti; evameva pāturahosi. Sā ahosi vaṇṇasampannā
gandhasampannā rasasampannā, seyyathāpi nāma sampannaṃ vā sappi sampannaṃ vā
navanītaṃ evaṃvaṇṇā ahosi. Seyyathāpi nāma <span class="var" title="khuddamadhu (bj, pts1) | khuddaṃ madhuṃ (mr)" id="note167">khuddamadhuṃ</span> <span class="var" title="anelakaṃ (pts1)" id="note168">aneḷakaṃ</span>; evamassādā
ahosi. Atha kho, vāseṭṭha, aññataro satto lolajātiko: ‘ambho, kimevidaṃ
bhavissatī’ti rasapathaviṃ anguliyā sāyi. Tassa rasapathaviṃ anguliyā sāyato
acchādesi, taṇhā cassa okkami. Aññepi kho, vāseṭṭha, sattā tassa sattassa
diṭṭhānugatiṃ āpajjamānā rasapathaviṃ anguliyā sāyiṃsu. Tesaṃ rasapathaviṃ
anguliyā sāyataṃ acchādesi, taṇhā ca tesaṃ okkami.</p>
<h2><a id="heading3" href="#menu3">3. Candimasūriyādipātubhāva</a></h2>

<p><span class="parno">14</span><a class="wp" id="wp12"></a>
<a class="pts1" id="pts3.86"></a>
<a id="p_8D_254" class="ms"></a>
<a class="msdiv" id="msdiv_121"></a>
Atha kho te, vāseṭṭha, sattā rasapathaviṃ hatthehi āluppakārakaṃ upakkamiṃsu
paribhuñjituṃ. <span class="var" title="yato kho (si, s1-3, pts1)" id="note169">Yato kho te</span>, vāseṭṭha, sattā rasapathaviṃ hatthehi āluppakārakaṃ
upakkamiṃsu paribhuñjituṃ. Atha tesaṃ sattānaṃ sayaṃpabhā antaradhāyi.
Sayaṃpabhāya antarahitāya candimasūriyā pāturahesuṃ. Candimasūriyesu
pātubhūtesu nakkhattāni tārakarūpāni pāturahesuṃ. Nakkhattesu tārakarūpesu
pātubhūtesu rattindivā paññāyiṃsu. Rattindivesu paññāyamānesu māsaḍḍhamāsā
paññāyiṃsu. Māsaḍḍhamāsesu paññāyamānesu utusaṃvaccharā paññāyiṃsu. Ettāvatā
kho, vāseṭṭha, ayaṃ loko puna vivaṭṭo hoti.</p>

<p><span class="parno">15</span><a class="wp" id="wp13"></a>
<a id="p_8D_255" class="ms"></a>
<a class="msdiv" id="msdiv_122"></a>
Atha kho te, vāseṭṭha, sattā rasapathaviṃ paribhuñjantā <span class="var" title="tabbhakkhā (s1-3)" id="note170">tambhakkhā</span> tadāhārā
ciraṃ dīghamaddhānaṃ aṭṭhaṃsu. Yathā yathā kho te, vāseṭṭha, sattā rasapathaviṃ
paribhuñjantā tambhakkhā tadāhārā ciraṃ dīghamaddhānaṃ aṭṭhaṃsu tathā tathā
tesaṃ sattānaṃ<q class="open" id="note171" title=" etthantare pāṭho syā1-3, pā1 potthakesu"> rasapathaviṃ paribhuñjantānaṃ</q> kharattañceva kāyasmiṃ okkami,
<span class="var" title="vaṇṇavevajjatā (ṭīkā)" id="note173">vaṇṇavevaṇṇatā</span> ca paññāyittha. Ekidaṃ sattā vaṇṇavanto honti, ekidaṃ sattā
dubbaṇṇā. Tattha ye te sattā vaṇṇavanto, te dubbaṇṇe satte atimaññanti:
‘mayametehi vaṇṇavantatarā, amhehete dubbaṇṇatarā’ti. Tesaṃ vaṇṇātimānapaccayā
mānātimānajātikānaṃ rasapathavī antaradhāyi. Rasāya pathaviyā antarahitāya
sannipatiṃsu. Sannipatitvā anutthuniṃsu: ‘aho rasaṃ, aho rasan’ti. Tadetarahipi
manussā kañcideva <span class="var" title="sādhurasaṃ (pts1)" id="note174">surasaṃ</span> labhitvā evamāhaṃsu: ‘aho rasaṃ, aho rasan’ti. Tadeva
porāṇaṃ aggaññaṃ akkharaṃ anusaranti, na tvevassa atthaṃ ājānanti.</p>
<h2><a id="heading4" href="#menu4">4. Bhūmipappaṭakapātubhāva</a></h2>

<p><span class="parno">16</span><a class="wp" id="wp14"></a>
<a class="pts1" id="pts3.87"></a>
<a id="p_8D_256" class="ms"></a>
<a class="msdiv" id="msdiv_123"></a>
Atha kho tesaṃ, vāseṭṭha, sattānaṃ rasāya pathaviyā antarahitāya bhūmipappaṭako
pāturahosi. Seyyathāpi nāma ahicchattako; evameva pāturahosi. So ahosi
vaṇṇasampanno gandhasampanno rasasampanno, seyyathāpi nāma sampannaṃ vā sappi
sampannaṃ vā navanītaṃ evaṃvaṇṇo ahosi. Seyyathāpi nāma khuddamadhuṃ aneḷakaṃ;
evamassādo ahosi.</p>

<p><span class="parno">17</span>
<a id="p_8D_257" class="ms"></a>
Atha kho te, vāseṭṭha, sattā bhūmipappaṭakaṃ upakkamiṃsu paribhuñjituṃ. Te taṃ
paribhuñjantā tambhakkhā tadāhārā ciraṃ dīghamaddhānaṃ aṭṭhaṃsu. Yathā yathā
kho te, vāseṭṭha, sattā bhūmipappaṭakaṃ paribhuñjantā tambhakkhā tadāhārā ciraṃ
dīghamaddhānaṃ aṭṭhaṃsu tathā tathā tesaṃ sattānaṃ bhiyyoso mattāya
kharattañceva kāyasmiṃ okkami, vaṇṇavevaṇṇatā ca paññāyittha. Ekidaṃ sattā
vaṇṇavanto honti, ekidaṃ sattā dubbaṇṇā. Tattha ye te sattā vaṇṇavanto, te
dubbaṇṇe satte atimaññanti: ‘mayametehi vaṇṇavantatarā, amhehete
dubbaṇṇatarā’ti. Tesaṃ vaṇṇātimānapaccayā mānātimānajātikānaṃ bhūmipappaṭako
antaradhāyi.</p>
<h2><a id="heading5" href="#menu5">5. Padālatāpātubhāva</a></h2>

<p><span class="parno">18</span>
<a id="p_8D_258" class="ms"></a>
<a class="msdiv" id="msdiv_124"></a>
Bhūmipappaṭake antarahite <span class="var" title="bhadālatā (bj) | badālatā (pts1)" id="note175">padālatā</span> pāturahosi, seyyathāpi nāma <span class="var" title="kalambakā (s1-3)" id="note176">kalambukā</span>;
evameva pāturahosi. Sā ahosi vaṇṇasampannā gandhasampannā rasasampannā,
seyyathāpi nāma sampannaṃ vā sappi sampannaṃ vā navanītaṃ evaṃvaṇṇā ahosi.
Seyyathāpi nāma khuddamadhuṃ aneḷakaṃ; evamassādā ahosi.</p>

<p><span class="parno">19</span><a class="wp" id="wp15"></a>
<a class="pts1" id="pts3.88"></a>
<a id="p_8D_259" class="ms"></a>
Atha kho te, vāseṭṭha, sattā padālataṃ upakkamiṃsu paribhuñjituṃ. Te taṃ
paribhuñjantā tambhakkhā tadāhārā ciraṃ dīghamaddhānaṃ aṭṭhaṃsu. Yathā yathā
kho te, vāseṭṭha, sattā padālataṃ paribhuñjantā tambhakkhā tadāhārā ciraṃ
dīghamaddhānaṃ aṭṭhaṃsu tathā tathā tesaṃ sattānaṃ bhiyyoso mattāya
kharattañceva kāyasmiṃ okkami, vaṇṇavevaṇṇatā ca paññāyittha. Ekidaṃ sattā
vaṇṇavanto honti, ekidaṃ sattā dubbaṇṇā. Tattha ye te sattā vaṇṇavanto, te
dubbaṇṇe satte atimaññanti: ‘mayametehi vaṇṇavantatarā, amhehete
dubbaṇṇatarā’ti. Tesaṃ vaṇṇātimānapaccayā mānātimānajātikānaṃ padālatā
antaradhāyi.</p>

<p><span class="parno">20</span>
<a id="p_8D_260" class="ms"></a>
Padālatāya antarahitāya sannipatiṃsu. Sannipatitvā anutthuniṃsu: ‘ahu vata no,
ahāyi vata no padālatā’ti. Tadetarahipi manussā <span class="var" title="kenacideva (bj, s1-3, pts1)" id="note177">kenaci</span> dukkhadhammena phuṭṭhā
evamāhaṃsu: ‘ahu vata no, ahāyi vata no’ti. Tadeva porāṇaṃ aggaññaṃ akkharaṃ
anusaranti, na tvevassa atthaṃ ājānanti.</p>
<h2><a id="heading6" href="#menu6">6. Akaṭṭhapākasālipātubhāva</a></h2>

<p><span class="parno">21</span><a class="wp" id="wp16"></a>
<a id="p_8D_261" class="ms"></a>
<a class="msdiv" id="msdiv_125"></a>
Atha kho tesaṃ, vāseṭṭha, sattānaṃ padālatāya antarahitāya akaṭṭhapāko sāli
pāturahosi akaṇo athuso suddho sugandho taṇḍulapphalo. Yaṃ taṃ sāyaṃ sāyamāsāya
āharanti, pāto taṃ hoti pakkaṃ paṭivirūḷhaṃ. Yaṃ taṃ pāto pātarāsāya āharanti,
sāyaṃ taṃ hoti pakkaṃ paṭivirūḷhaṃ; nāpadānaṃ paññāyati. Atha kho te, vāseṭṭha,
sattā akaṭṭhapākaṃ sāliṃ paribhuñjantā tambhakkhā tadāhārā ciraṃ dīghamaddhānaṃ
aṭṭhaṃsu.</p>
<h2><a id="heading7" href="#menu7">7. Itthipurisalingapātubhāva</a></h2>

<p><span class="parno">22</span>
<a id="p_8D_262" class="ms"></a>
<a class="msdiv" id="msdiv_126"></a>
Yathā yathā kho te, vāseṭṭha, sattā akaṭṭhapākaṃ sāliṃ paribhuñjantā tambhakkhā
tadāhārā ciraṃ dīghamaddhānaṃ aṭṭhaṃsu tathā tathā tesaṃ sattānaṃ bhiyyoso
mattāya kharattañceva kāyasmiṃ okkami, vaṇṇavevaṇṇatā ca paññāyittha, itthiyā
ca itthilingaṃ pāturahosi purisassa ca purisalingaṃ. Itthī ca purisaṃ ativelaṃ
upanijjhāyati puriso ca itthiṃ. Tesaṃ ativelaṃ aññamaññaṃ upanijjhāyataṃ sārāgo
udapādi, pariḷāho kāyasmiṃ okkami. Te pariḷāhapaccayā methunaṃ dhammaṃ
paṭiseviṃsu.</p>

<p><span class="parno">23</span>
<a class="pts1" id="pts3.89"></a>
<a id="p_8D_263" class="ms"></a>
Ye kho pana te, vāseṭṭha, tena samayena sattā passanti methunaṃ dhammaṃ
paṭisevante, aññe paṃsuṃ khipanti, aññe seṭṭhiṃ khipanti, aññe gomayaṃ
khipanti: ‘nassa <span class="var" title="vasalī (bj, mr) | vasali (s1-3)" id="note178">asuci</span>, nassa <span class="var" title="vasalī (bj, mr) | vasali (s1-3)" id="note179">asucī</span>’ti. ‘Kathañhi nāma satto sattassa evarūpaṃ
karissatī’ti. Tadetarahipi manussā ekaccesu janapadesu vadhuyā <span class="var" title="niggayhamānāya (mr)" id="note180">nibbuyhamānāya</span>
aññe paṃsuṃ khipanti, aññe seṭṭhiṃ khipanti, aññe gomayaṃ khipanti. Tadeva
porāṇaṃ aggaññaṃ akkharaṃ anusaranti, na tvevassa atthaṃ ājānanti.</p>
<h2><a id="heading8" href="#menu8">8. Methunadhammasamācāra</a></h2>

<p><span class="parno">24</span><a class="wp" id="wp17"></a>
<a id="p_8D_264" class="ms"></a>
<a class="msdiv" id="msdiv_127"></a>
<span class="var" title="adhammasammataṃ taṃ kho pana (s1-3) | adhammasammataṃ kho pana taṃ (?)" id="note181">Adhammasammataṃ kho pana</span>, vāseṭṭha, tena samayena hoti, tadetarahi
dhammasammataṃ. Ye kho pana, vāseṭṭha, tena samayena sattā methunaṃ dhammaṃ
paṭisevanti, te māsampi dvemāsampi na labhanti gāmaṃ vā nigamaṃ vā pavisituṃ.
Yato kho te, vāseṭṭha, sattā tasmiṃ asaddhamme ativelaṃ pātabyataṃ āpajjiṃsu.
Atha agārāni upakkamiṃsu kātuṃ tasseva asaddhammassa paṭicchādanatthaṃ. Atha
kho, vāseṭṭha, aññatarassa sattassa alasajātikassa etadahosi: ‘ambho, kimevāhaṃ
vihaññāmi sāliṃ āharanto sāyaṃ sāyamāsāya pāto pātarāsāya. Yannūnāhaṃ sāliṃ
āhareyyaṃ <span class="var" title="sakiṃdeva (mr)" id="note182">sakideva</span> sāyapātarāsāyā’ti.</p>

<p><span class="parno">25</span>
<a id="p_8D_265" class="ms"></a>
Atha kho so, vāseṭṭha, satto sāliṃ āhāsi sakideva sāyapātarāsāya. Atha kho,
vāseṭṭha, aññataro satto yena so satto tenupasankami; upasankamitvā taṃ sattaṃ
etadavoca: ‘ehi, bho satta, sālāhāraṃ gamissāmā’ti. ‘Alaṃ, bho satta, <span class="var" title="āhaṭo (bj, s1-3)" id="note183">āhato</span> me
sāli sakideva sāyapātarāsāyā’ti. Atha kho so, vāseṭṭha, satto tassa sattassa
diṭṭhānugatiṃ āpajjamāno sāliṃ āhāsi sakideva dvīhāya. ‘Evampi kira, bho,
sādhū’ti.</p>

<p><span class="parno">26</span>
<a class="pts1" id="pts3.90"></a>
<a id="p_8D_266" class="ms"></a>
Atha kho, vāseṭṭha, aññataro satto yena so satto tenupasankami; upasankamitvā
taṃ sattaṃ etadavoca: ‘ehi, bho satta, sālāhāraṃ gamissāmā’ti. ‘Alaṃ, bho
satta, āhato me sāli sakideva dvīhāyā’ti. Atha kho so, vāseṭṭha, satto tassa
sattassa diṭṭhānugatiṃ āpajjamāno sāliṃ āhāsi sakideva catūhāya, ‘evampi kira,
bho, sādhū’ti.</p>

<p><span class="parno">27</span>
<a id="p_8D_267" class="ms"></a>
Atha kho, vāseṭṭha, aññataro satto yena so satto tenupasankami; upasankamitvā
taṃ sattaṃ etadavoca: ‘ehi, bho satta, sālāhāraṃ gamissāmā’ti. ‘Alaṃ, bho
satta, āhato me sāli sakideva catūhāyā’ti. Atha kho so, vāseṭṭha, satto tassa
sattassa diṭṭhānugatiṃ āpajjamāno sāliṃ āhāsi sakideva aṭṭhāhāya, ‘evampi kira,
bho, sādhū’ti.</p>

<p><span class="parno">28</span>
<a id="p_8D_268" class="ms"></a>
Yato kho te, vāseṭṭha, sattā sannidhikārakaṃ sāliṃ upakkamiṃsu paribhuñjituṃ.
Atha kaṇopi taṇḍulaṃ pariyonandhi, thusopi taṇḍulaṃ pariyonandhi; lūnampi
nappaṭivirūḷhaṃ, apadānaṃ paññāyittha, saṇḍasaṇḍā sālayo aṭṭhaṃsu.</p>
<h2><a id="heading9" href="#menu9">9. Sālivibhāga</a></h2>

<p><span class="parno">29</span><a class="wp" id="wp18"></a>
<a class="pts1" id="pts3.91"></a>
<a id="p_8D_269" class="ms"></a>
<a class="msdiv" id="msdiv_128"></a>
Atha kho te, vāseṭṭha, sattā sannipatiṃsu, sannipatitvā anutthuniṃsu: ‘pāpakā
vata, bho, dhammā sattesu pātubhūtā. Mayañhi pubbe manomayā ahumhā pītibhakkhā
sayaṃpabhā antalikkhacarā subhaṭṭhāyino, ciraṃ dīghamaddhānaṃ aṭṭhamhā. Tesaṃ
no amhākaṃ kadāci karahaci dīghassa addhuno accayena rasapathavī udakasmiṃ
samatani. Sā ahosi vaṇṇasampannā gandhasampannā rasasampannā. Te mayaṃ
rasapathaviṃ hatthehi āluppakārakaṃ upakkamimha paribhuñjituṃ, tesaṃ no
rasapathaviṃ hatthehi āluppakārakaṃ upakkamataṃ paribhuñjituṃ sayaṃpabhā
antaradhāyi. <span class="var" title="tāya (bj)" id="note184">Sayaṃpabhāya</span> antarahitāya <span class="var" title="... suriyā (bj, s1-3, pts1)" id="note185">candimasūriyā</span> pāturahesuṃ,
candimasūriyesu pātubhūtesu nakkhattāni tārakarūpāni pāturahesuṃ, nakkhattesu
tārakarūpesu pātubhūtesu rattindivā paññāyiṃsu, rattindivesu paññāyamānesu
māsaḍḍhamāsā paññāyiṃsu. Māsaḍḍhamāsesu paññāyamānesu utusaṃvaccharā
paññāyiṃsu. Te mayaṃ rasapathaviṃ paribhuñjantā tambhakkhā tadāhārā ciraṃ
dīghamaddhānaṃ aṭṭhamhā. Tesaṃ no pāpakānaṃyeva akusalānaṃ dhammānaṃ pātubhāvā
rasapathavī antaradhāyi. Rasapathaviyā antarahitāya bhūmipappaṭako pāturahosi.
So ahosi vaṇṇasampanno gandhasampanno rasasampanno. Te mayaṃ bhūmipappaṭakaṃ
upakkamimha paribhuñjituṃ. Te mayaṃ taṃ paribhuñjantā tambhakkhā tadāhārā ciraṃ
dīghamaddhānaṃ aṭṭhamhā. Tesaṃ no pāpakānaṃyeva akusalānaṃ dhammānaṃ pātubhāvā
bhūmipappaṭako antaradhāyi. Bhūmipappaṭake antarahite padālatā pāturahosi. Sā
ahosi vaṇṇasampannā gandhasampannā rasasampannā. Te mayaṃ padālataṃ upakkamimha
paribhuñjituṃ. Te mayaṃ taṃ paribhuñjantā tambhakkhā tadāhārā ciraṃ
dīghamaddhānaṃ aṭṭhamhā. Tesaṃ no pāpakānaṃyeva akusalānaṃ dhammānaṃ pātubhāvā
padālatā antaradhāyi. Padālatāya antarahitāya akaṭṭhapāko sāli pāturahosi akaṇo
athuso suddho sugandho taṇḍulapphalo. Yaṃ taṃ sāyaṃ sāyamāsāya āharāma, pāto
taṃ hoti pakkaṃ paṭivirūḷhaṃ. Yaṃ taṃ pāto pātarāsāya āharāma, sāyaṃ taṃ hoti
pakkaṃ paṭivirūḷhaṃ. Nāpadānaṃ paññāyittha. Te mayaṃ akaṭṭhapākaṃ sāliṃ
paribhuñjantā tambhakkhā tadāhārā ciraṃ dīghamaddhānaṃ aṭṭhamhā. Tesaṃ no
pāpakānaṃyeva akusalānaṃ dhammānaṃ pātubhāvā kaṇopi taṇḍulaṃ pariyonandhi,
thusopi taṇḍulaṃ pariyonandhi, lūnampi nappaṭivirūḷhaṃ, apadānaṃ paññāyittha,
saṇḍasaṇḍā sālayo ṭhitā. Yannūna mayaṃ sāliṃ vibhajeyyāma, mariyādaṃ
ṭhapeyyāmā’ti. Atha kho te, vāseṭṭha, sattā sāliṃ vibhajiṃsu, mariyādaṃ
ṭhapesuṃ.</p>
<hr>

<p><span class="parno">30</span><a class="wp" id="wp19"></a>
<a id="p_8D_270" class="ms"></a>
<a class="msdiv" id="msdiv_129"></a>
Atha kho, vāseṭṭha, aññataro satto lolajātiko sakaṃ bhāgaṃ parirakkhanto
<span class="var" title="aññassa (?)" id="note186">aññataraṃ</span> bhāgaṃ adinnaṃ ādiyitvā paribhuñji. Tamenaṃ aggahesuṃ, gahetvā
etadavocuṃ: ‘pāpakaṃ vata, bho satta, karosi, yatra hi nāma sakaṃ bhāgaṃ
parirakkhanto aññataraṃ bhāgaṃ adinnaṃ ādiyitvā paribhuñjasi. Māssu, bho satta,
punapi evarūpamakāsī’ti. ‘Evaṃ, bho’ti kho, vāseṭṭha, so satto tesaṃ sattānaṃ
paccassosi. Dutiyampi kho, vāseṭṭha, so satto … pe … tatiyampi kho, vāseṭṭha,
so satto sakaṃ bhāgaṃ parirakkhanto aññataraṃ bhāgaṃ adinnaṃ ādiyitvā
paribhuñji. Tamenaṃ aggahesuṃ, gahetvā etadavocuṃ: ‘pāpakaṃ vata, bho satta,
karosi, yatra hi nāma sakaṃ bhāgaṃ parirakkhanto aññataraṃ bhāgaṃ adinnaṃ
ādiyitvā paribhuñjasi. Māssu, bho satta, punapi evarūpamakāsī’ti. Aññe pāṇinā
pahariṃsu, aññe leḍḍunā pahariṃsu, aññe daṇḍena pahariṃsu. Tadagge kho,
vāseṭṭha, adinnādānaṃ paññāyati, garahā paññāyati, musāvādo paññāyati,
daṇḍādānaṃ paññāyati.</p>
<h2><a id="heading10" href="#menu10">10. Mahāsammatarājā</a></h2>

<p><span class="parno">31</span><a class="wp" id="wp20"></a>
<a id="p_8D_271" class="ms"></a>
<a class="msdiv" id="msdiv_130"></a>
Atha kho te, vāseṭṭha, sattā sannipatiṃsu, sannipatitvā anutthuniṃsu: ‘pāpakā
vata bho dhammā sattesu pātubhūtā, yatra hi nāma adinnādānaṃ paññāyissati,
garahā paññāyissati, musāvādo paññāyissati, daṇḍādānaṃ paññāyissati. Yannūna
mayaṃ ekaṃ sattaṃ sammanneyyāma, yo no sammā khīyitabbaṃ khīyeyya, sammā
garahitabbaṃ garaheyya, sammā pabbājetabbaṃ pabbājeyya. Mayaṃ panassa sālīnaṃ
bhāgaṃ anuppadassāmā’ti.</p>

<p><span class="parno">32</span>
<a class="pts1" id="pts3.93"></a>
<a id="p_8D_272" class="ms"></a>
Atha kho te, vāseṭṭha, sattā yo nesaṃ satto abhirūpataro ca dassanīyataro ca
pāsādikataro ca mahesakkhataro ca taṃ sattaṃ upasankamitvā etadavocuṃ: ‘ehi,
bho satta, sammā khīyitabbaṃ khīya, sammā garahitabbaṃ garaha, sammā
pabbājetabbaṃ pabbājehi. Mayaṃ pana te sālīnaṃ bhāgaṃ anuppadassāmā’ti. ‘Evaṃ,
bho’ti kho, vāseṭṭha, so satto tesaṃ sattānaṃ paṭissuṇitvā sammā khīyitabbaṃ
khīyi, sammā garahitabbaṃ garahi, sammā pabbājetabbaṃ pabbājesi. Te panassa
sālīnaṃ bhāgaṃ anuppadaṃsu.</p>

<p><span class="parno">33</span><a class="wp" id="wp21"></a>
<a id="p_8D_273" class="ms"></a>
<a class="msdiv" id="msdiv_131"></a>
Mahājanasammatoti kho, vāseṭṭha, ‘mahāsammato, mahāsammato’ tveva paṭhamaṃ
akkharaṃ upanibbattaṃ. Khettānaṃ adhipatīti kho, vāseṭṭha, ‘khattiyo, khattiyo’
tveva dutiyaṃ akkharaṃ upanibbattaṃ. Dhammena pare rañjetīti kho, vāseṭṭha,
‘rājā, rājā’ tveva tatiyaṃ akkharaṃ upanibbattaṃ. Iti kho, vāseṭṭha, evametassa
khattiyamaṇḍalassa porāṇena aggaññena akkharena abhinibbatti ahosi tesaṃyeva
sattānaṃ, anaññesaṃ. Sadisānaṃyeva, no asadisānaṃ. Dhammeneva, no adhammena.
Dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāyañca.</p>
<h2><a id="heading11" href="#menu11">11. Brāhmaṇamaṇḍala</a></h2>

<p><span class="parno">34</span><a class="wp" id="wp22"></a>
<a class="pts1" id="pts3.94"></a>
<a id="p_8D_274" class="ms"></a>
<a class="msdiv" id="msdiv_132"></a>
Atha kho tesaṃ, vāseṭṭha, <span class="var" title="te sattānaṃyeva (s1, s2) | tesaṃ sattānaṃyeva (s3) | tesaṃ yeva kho vāseṭṭha sattānaṃ (pts1)" id="note187">sattānaṃyeva</span> ekaccānaṃ etadahosi: ‘pāpakā vata, bho,
dhammā sattesu pātubhūtā, yatra hi nāma adinnādānaṃ paññāyissati, garahā
paññāyissati, musāvādo paññāyissati, daṇḍādānaṃ paññāyissati, pabbājanaṃ
paññāyissati. Yannūna mayaṃ pāpake akusale dhamme vāheyyāmā’ti. Te pāpake
akusale dhamme vāhesuṃ. Pāpake akusale dhamme vāhentīti kho, vāseṭṭha,
‘brāhmaṇā, brāhmaṇā’ tveva paṭhamaṃ akkharaṃ upanibbattaṃ. Te araññāyatane
paṇṇakuṭiyo karitvā paṇṇakuṭīsu jhāyanti vītangārā vītadhūmā pannamusalā sāyaṃ
sāyamāsāya pāto pātarāsāya gāmanigamarājadhāniyo osaranti <span class="var" title="ghāsamesanā (bj, s1-3, pts1)" id="note188">ghāsamesamānā</span>. Te
ghāsaṃ paṭilabhitvā punadeva araññāyatane paṇṇakuṭīsu jhāyanti. Tamenaṃ manussā
disvā evamāhaṃsu: ‘ime kho, bho, sattā araññāyatane paṇṇakuṭiyo karitvā
paṇṇakuṭīsu jhāyanti, vītangārā vītadhūmā pannamusalā sāyaṃ sāyamāsāya pāto
pātarāsāya gāmanigamarājadhāniyo osaranti ghāsamesamānā. Te ghāsaṃ paṭilabhitvā
punadeva araññāyatane <span class="var" title="paṇṇakuṭīsu jhāyanti jhāyantīti kho pana (bj, pts1) | paṇṇakuṭīsu jhāyanti te kho (s1-3) | paṇṇakuṭīsu jhāyantīti kho (mr)" id="note189">paṇṇakuṭīsu jhāyantī’ti, jhāyantīti kho</span>, vāseṭṭha,
‘jhāyakā, jhāyakā’ tveva dutiyaṃ akkharaṃ upanibbattaṃ. <a class="wp" id="wp23"></a>Tesaṃyeva kho,
vāseṭṭha, sattānaṃ ekacce sattā araññāyatane paṇṇakuṭīsu taṃ jhānaṃ
<span class="var" title="anabhisambhunamānā (s1-3) | anabhisaṃbhūnamānā (katthaci)" id="note190">anabhisambhuṇamānā</span> gāmasāmantaṃ nigamasāmantaṃ osaritvā ganthe karontā
acchanti. Tamenaṃ manussā disvā evamāhaṃsu: ‘ime kho, bho, sattā araññāyatane
paṇṇakuṭīsu taṃ jhānaṃ anabhisambhuṇamānā gāmasāmantaṃ nigamasāmantaṃ osaritvā
ganthe karontā acchanti, na dānime jhāyantī’ti. <span class="var" title="na dānime jhāyanti na dānime (bj, pts1, mr)" id="note191">Na dānime</span> jhāyantīti kho,
vāseṭṭha, ‘ajjhāyakā, ajjhāyakā’ tveva tatiyaṃ akkharaṃ upanibbattaṃ.
Hīnasammataṃ kho pana, vāseṭṭha, tena samayena hoti, tadetarahi seṭṭhasammataṃ.
Iti kho, vāseṭṭha, evametassa brāhmaṇamaṇḍalassa porāṇena aggaññena akkharena
abhinibbatti ahosi tesaṃyeva sattānaṃ, anaññesaṃ sadisānaṃyeva no asadisānaṃ
dhammeneva, no adhammena. Dhammo hi, vāseṭṭha, seṭṭho janetasmiṃ diṭṭhe ceva
dhamme abhisamparāyañca.</p>
<h2><a id="heading12" href="#menu12">12. Vessamaṇḍala</a></h2>

<p><span class="parno">35</span><a class="wp" id="wp24"></a>
<a id="p_8D_275" class="ms"></a>
<a class="msdiv" id="msdiv_133"></a>
Tesaṃyeva kho, vāseṭṭha, sattānaṃ ekacce sattā methunaṃ dhammaṃ samādāya
<span class="var" title="vissutaṃ kammante (bj, pts1) | vissukammante (si) | visuṃ kammante (s1-3, mr)" id="note192">visukammante</span> payojesuṃ. Methunaṃ dhammaṃ samādāya visukammante payojentīti kho,
vāseṭṭha, ‘vessā, vessā’ tveva akkharaṃ upanibbattaṃ. Iti kho, vāseṭṭha,
evametassa vessamaṇḍalassa porāṇena aggaññena akkharena abhinibbatti ahosi
tesaññeva sattānaṃ anaññesaṃ sadisānaṃyeva, no asadisānaṃ, dhammeneva no
adhammena. Dhammo hi, vāseṭṭha, seṭṭho janetasmiṃ diṭṭhe ceva dhamme
abhisamparāyañca.</p>
<h2><a id="heading13" href="#menu13">13. Suddamaṇḍala</a></h2>

<p><span class="parno">36</span><a class="wp" id="wp25"></a>
<a id="p_8D_276" class="ms"></a>
<a class="msdiv" id="msdiv_134"></a>
Tesaññeva kho, vāseṭṭha, sattānaṃ ye te sattā avasesā te luddācārā khuddācārā
ahesuṃ. Luddācārā khuddācārāti kho, vāseṭṭha, ‘suddā, suddā’ tveva akkharaṃ
upanibbattaṃ. Iti kho, vāseṭṭha, evametassa suddamaṇḍalassa porāṇena aggaññena
akkharena abhinibbatti ahosi tesaṃyeva sattānaṃ anaññesaṃ, sadisānaṃyeva no
asadisānaṃ, dhammeneva, no adhammena. Dhammo hi, vāseṭṭha, seṭṭho janetasmiṃ
diṭṭhe ceva dhamme abhisamparāyañca.</p>

<p><span class="parno">37</span><a class="wp" id="wp26"></a>
<a class="pts1" id="pts3.96"></a>
<a id="p_8D_277" class="ms"></a>
<a class="msdiv" id="msdiv_135"></a>
Ahu kho so, vāseṭṭha, samayo, yaṃ khattiyopi sakaṃ dhammaṃ garahamāno agārasmā
anagāriyaṃ pabbajati: ‘samaṇo bhavissāmī’ti. Brāhmaṇopi kho, vāseṭṭha … pe  …
vessopi kho, vāseṭṭha … pe … suddopi kho, vāseṭṭha, sakaṃ dhammaṃ garahamāno
agārasmā anagāriyaṃ pabbajati: ‘samaṇo bhavissāmī’ti. Imehi kho, vāseṭṭha,
catūhi maṇḍalehi samaṇamaṇḍalassa abhinibbatti ahosi, tesaṃyeva sattānaṃ
anaññesaṃ, sadisānaṃyeva no asadisānaṃ, dhammeneva no adhammena. Dhammo hi,
vāseṭṭha, seṭṭho janetasmiṃ diṭṭhe ceva dhamme abhisamparāyañca.</p>
<h2><a id="heading14" href="#menu14">14. Duccaritādikathā</a></h2>

<p><span class="parno">38</span><a class="wp" id="wp27"></a>
<a id="p_8D_278" class="ms"></a>
<a class="msdiv" id="msdiv_136"></a>
Khattiyopi kho, vāseṭṭha, kāyena duccaritaṃ caritvā vācāya duccaritaṃ caritvā
manasā duccaritaṃ caritvā micchādiṭṭhiko <span class="var" title="idaṃ padaṃ pts1 potthake" id="note193">micchādiṭṭhikammasamādāno</span>
micchādiṭṭhikammasamādānahetu kāyassa bhedā paraṃ maraṇā apāyaṃ duggatiṃ
vinipātaṃ nirayaṃ upapajjati. Brāhmaṇopi kho, vāseṭṭha … pe … vessopi kho,
vāseṭṭha … suddopi kho, vāseṭṭha … samaṇopi kho, vāseṭṭha, kāyena duccaritaṃ
caritvā vācāya duccaritaṃ caritvā manasā duccaritaṃ caritvā micchādiṭṭhiko
micchādiṭṭhikammasamādāno micchādiṭṭhikammasamādānahetu kāyassa bhedā
paraṃ maraṇā apāyaṃ duggatiṃ vinipātaṃ nirayaṃ upapajjati.</p>

<p><span class="parno">39</span><a class="wp" id="wp28"></a>
<a id="p_8D_279" class="ms"></a>
Khattiyopi kho, vāseṭṭha, kāyena sucaritaṃ caritvā vācāya sucaritaṃ caritvā
manasā sucaritaṃ caritvā sammādiṭṭhiko <span class="var" title="idaṃ padaṃ pts1 potthake" id="note194">sammādiṭṭhikammasamādāno</span>
sammādiṭṭhikammasamādānahetu kāyassa bhedā paraṃ maraṇā sugatiṃ saggaṃ
lokaṃ upapajjati. Brāhmaṇopi kho, vāseṭṭha … pe … vessopi kho, vāseṭṭha  …
suddopi kho, vāseṭṭha … samaṇopi kho, vāseṭṭha, kāyena sucaritaṃ caritvā vācāya
sucaritaṃ caritvā manasā sucaritaṃ caritvā sammādiṭṭhiko sammādiṭṭhikammasamādāno sammādiṭṭhikammasamādānahetu kāyassa bhedā paraṃ maraṇā sugatiṃ saggaṃ lokaṃ upapajjati.</p>

<p><span class="parno">40</span><a class="wp" id="wp29"></a>
<a class="pts1" id="pts3.97"></a>
<a id="p_8D_280" class="ms"></a>
<a class="msdiv" id="msdiv_137"></a>
Khattiyopi kho, vāseṭṭha, kāyena dvayakārī, vācāya dvayakārī, manasā dvayakārī,
vimissadiṭṭhiko <span class="var" title="vimissadiṭṭhiko vimissakammasamādāno vimissakammasamādānahetu (s1-3) | vītimissadiṭṭhiko vītimissadiṭṭhikammasamādānahetu (pts1)" id="note195">vimissadiṭṭhikammasamādāno vimissadiṭṭhikammasamādānahetu</span> kāyassa bhedā paraṃ maraṇā <span class="var" title="sukhadukkhapaṭisaṃvedī (bj, s2, s3, pts1) | sukhadukkhaṃ paṭisaṃvedī (s1)" id="note196">sukhadukkhappaṭisaṃvedī</span> hoti. Brāhmaṇopi kho, vāseṭṭha … pe … vessopi kho, vāseṭṭha … suddopi kho, vāseṭṭha … samaṇopi kho, vāseṭṭha, kāyena dvayakārī, vācāya dvayakārī, manasā dvayakārī, vimissadiṭṭhiko vimissadiṭṭhikammasamādāno vimissadiṭṭhikammasamādānahetu kāyassa bhedā paraṃ maraṇā sukhadukkhappaṭisaṃvedī hoti.</p>
<h2><a id="heading15" href="#menu15">15. Bodhipakkhiyabhāvanā</a></h2>

<p><span class="parno">41</span><a class="wp" id="wp30"></a>
<a id="p_8D_281" class="ms"></a>
<a class="msdiv" id="msdiv_138"></a>
Khattiyopi kho, vāseṭṭha, kāyena saṃvuto vācāya saṃvuto manasā saṃvuto
sattannaṃ bodhipakkhiyānaṃ dhammānaṃ bhāvanamanvāya diṭṭheva dhamme
<span class="var" title="parinibbāti (bj, mr)" id="note197">parinibbāyati</span>. Brāhmaṇopi kho, vāseṭṭha … pe … vessopi kho, vāseṭṭha … suddopi
kho, vāseṭṭha … samaṇopi kho, vāseṭṭha, kāyena saṃvuto vācāya saṃvuto manasā
saṃvuto sattannaṃ bodhipakkhiyānaṃ dhammānaṃ bhāvanamanvāya diṭṭheva dhamme
parinibbāyati.</p>
<hr>

<p><span class="parno">42</span><a class="wp" id="wp31"></a>
<a id="p_8D_282" class="ms"></a>
<a class="msdiv" id="msdiv_139"></a>
Imesañhi, vāseṭṭha, catunnaṃ vaṇṇānaṃ yo hoti bhikkhu arahaṃ khīṇāsavo vusitavā
katakaraṇīyo ohitabhāro anuppattasadattho parikkhīṇabhavasaṃyojano
sammadaññāvimutto, so nesaṃ aggamakkhāyati dhammeneva, no adhammena. Dhammo hi,
vāseṭṭha, seṭṭho janetasmiṃ diṭṭhe ceva dhamme abhisamparāyañca.</p>
<hr>

<p><span class="parno">43</span><a class="wp" id="wp32"></a>
<a id="p_8D_283" class="ms"></a>
<a class="msdiv" id="msdiv_140"></a>
Brahmunā pesā, vāseṭṭha, sanankumārena gāthā bhāsitā: </p>
<blockquote>

<p><span class="parno">44</span>
<a id="p_8D_284" class="ms"></a>
‘Khattiyo seṭṭho janetasmiṃ,<br>
ye gottapaṭisārino;<br>
Vijjācaraṇasampanno,<br>
so seṭṭho devamānuse’ti.
</p>
</blockquote>

<p><span class="parno">45</span>
<a id="p_8D_285" class="ms"></a>
Sā kho panesā, vāseṭṭha, brahmunā sanankumārena gāthā sugītā, no duggītā.
Subhāsitā, no dubbhāsitā. Atthasaṃhitā, no anatthasaṃhitā. Anumatā mayā.
Ahampi, vāseṭṭha, evaṃ vadāmi – </p>
<blockquote>

<p><span class="parno">46</span>
<a class="pts1" id="pts3.98"></a>
<a id="p_8D_286" class="ms"></a>
Khattiyo seṭṭho janetasmiṃ,<br>
ye gottapaṭisārino;<br>
Vijjācaraṇasampanno,<br>
so seṭṭho devamānuse"ti.
</p>
</blockquote>

<p><span class="parno">47</span>
<a id="p_8D_287" class="ms"></a>
Idamavoca bhagavā. Attamanā vāseṭṭhabhāradvājā bhagavato bhāsitaṃ
abhinandunti.</p>
<p class="endsutta">Aggaññasuttaṃ niṭṭhitaṃ catutthaṃ.</p>
</div>
</section>
<div id="nextprev"><a id="previous-sutta" href="./dn26.html"></a><a id="next-sutta" href="./dn28.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN27: Aggañña Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
