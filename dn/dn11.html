<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Digha Nikaya 11</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN11: Kevaddha Sutta - About Kevaddha</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.211"></a>
<a id="p_6D_827" class="ms"></a>
<a class="msdiv" id="msdiv_481"></a>
<span class="evam">Evaṃ me sutaṃ—​</span>   ekaṃ samayaṃ bhagavā nāḷandāyaṃ viharati pāvārikambavane. Atha kho kevaṭṭo
gahapatiputto yena bhagavā tenupasankami; upasankamitvā bhagavantaṃ abhivādetvā
ekamantaṃ nisīdi. Ekamantaṃ nisinno kho kevaṭṭo gahapatiputto bhagavantaṃ
etadavoca: "ayaṃ, bhante, nāḷandā iddhā ceva phītā ca bahujanā ākiṇṇamanussā
bhagavati abhippasannā. Sādhu, bhante, bhagavā ekaṃ bhikkhuṃ samādisatu, yo
uttari manussadhammā iddhipāṭihāriyaṃ karissati; evāyaṃ nāḷandā bhiyyoso
mattāya bhagavati abhippasīdissatī"ti. Evaṃ vutte, bhagavā kevaṭṭaṃ
gahapatiputtaṃ etadavoca: "na kho ahaṃ, kevaṭṭa, bhikkhūnaṃ evaṃ dhammaṃ
desemi: ‘etha tumhe, bhikkhave, gihīnaṃ odātavasanānaṃ uttari manussadhammā
iddhipāṭihāriyaṃ karothā’"ti.</p>
<hr>

<p><span class="parno">2</span><a class="wp" id="wp2"></a>
<a class="pts1" id="pts1.212"></a>
<a id="p_6D_828" class="ms"></a>
<a class="msdiv" id="msdiv_482"></a>
Dutiyampi kho kevaṭṭo gahapatiputto bhagavantaṃ etadavoca: "nāhaṃ, bhante,
bhagavantaṃ dhaṃsemi; api ca evaṃ vadāmi: ‘ayaṃ, bhante, nāḷandā iddhā ceva
phītā ca bahujanā ākiṇṇamanussā bhagavati abhippasannā. Sādhu, bhante, bhagavā
ekaṃ bhikkhuṃ samādisatu, yo uttari manussadhammā iddhipāṭihāriyaṃ karissati;
evāyaṃ nāḷandā bhiyyoso mattāya bhagavati abhippasīdissatī’"ti. Dutiyampi kho
bhagavā kevaṭṭaṃ gahapatiputtaṃ etadavoca: "na kho ahaṃ, kevaṭṭa, bhikkhūnaṃ
evaṃ dhammaṃ desemi: ‘etha tumhe, bhikkhave, gihīnaṃ odātavasanānaṃ uttari
manussadhammā iddhipāṭihāriyaṃ karothā’"ti.</p>

<p><span class="parno">3</span><a class="wp" id="wp3"></a>
<a id="p_6D_829" class="ms"></a>
Tatiyampi kho kevaṭṭo gahapatiputto bhagavantaṃ etadavoca: "nāhaṃ, bhante,
bhagavantaṃ dhaṃsemi; api ca evaṃ vadāmi: ‘ayaṃ, bhante, nāḷandā iddhā ceva
phītā ca bahujanā ākiṇṇamanussā bhagavati abhippasannā. Sādhu, bhante, bhagavā
ekaṃ bhikkhuṃ samādisatu, yo uttari manussadhammā iddhipāṭihāriyaṃ karissati.
Evāyaṃ nāḷandā bhiyyoso mattāya bhagavati abhippasīdissatī’"ti.</p>
<h2>1. Iddhipāṭihāriya</h2>

<p><span class="parno">4</span>
<a id="p_6D_830" class="ms"></a>
<a class="msdiv" id="msdiv_483"></a>
" Tīṇi kho imāni, kevaṭṭa, pāṭihāriyāni mayā sayaṃ abhiññā sacchikatvā
paveditāni. Katamāni tīṇi? Iddhipāṭihāriyaṃ, ādesanāpāṭihāriyaṃ,
anusāsanīpāṭihāriyaṃ.</p>
<hr>

<p><span class="parno">5</span><a class="wp" id="wp4"></a>
<a id="p_6D_831" class="ms"></a>
<a class="msdiv" id="msdiv_484"></a>
Katamañca, kevaṭṭa, iddhipāṭihāriyaṃ? Idha, kevaṭṭa, bhikkhu anekavihitaṃ
iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti;
āvibhāvaṃ tirobhāvaṃ tirokuṭṭaṃ tiropākāraṃ tiropabbataṃ asajjamāno gacchati
seyyathāpi ākāse; pathaviyāpi ummujjanimujjaṃ karoti seyyathāpi udake; udakepi
abhijjamāne gacchati seyyathāpi pathaviyaṃ; ākāsepi pallankena kamati
seyyathāpi pakkhī sakuṇo; imepi candimasūriye evaṃ mahiddhike evaṃ mahānubhāve
pāṇinā parāmasati parimajjati; yāva brahmalokāpi kāyena vasaṃ vatteti.</p>

<p><span class="parno">6</span>
<a class="pts1" id="pts1.213"></a>
<a id="p_6D_832" class="ms"></a>
Tamenaṃ aññataro saddho pasanno passati taṃ bhikkhuṃ anekavihitaṃ iddhividhaṃ
paccanubhontaṃ—ekopi hutvā bahudhā hontaṃ, bahudhāpi hutvā eko hontaṃ;
āvibhāvaṃ tirobhāvaṃ; tirokuṭṭaṃ tiropākāraṃ tiropabbataṃ asajjamānaṃ
gacchantaṃ seyyathāpi ākāse; pathaviyāpi ummujjanimujjaṃ karontaṃ seyyathāpi
udake; udakepi abhijjamāne gacchantaṃ seyyathāpi pathaviyaṃ; ākāsepi pallankena
kamantaṃ seyyathāpi pakkhī sakuṇo; imepi candimasūriye evaṃ mahiddhike evaṃ
mahānubhāve pāṇinā parāmasantaṃ parimajjantaṃ yāva brahmalokāpi kāyena vasaṃ
vattentaṃ.</p>

<p><span class="parno">7</span>
<a id="p_6D_833" class="ms"></a>
Tamenaṃ so saddho pasanno aññatarassa assaddhassa appasannassa āroceti:
‘acchariyaṃ vata bho, abbhutaṃ vata bho, samaṇassa mahiddhikatā mahānubhāvatā.
Amāhaṃ bhikkhuṃ addasaṃ anekavihitaṃ iddhividhaṃ paccanubhontaṃ—ekopi hutvā
bahudhā hontaṃ, bahudhāpi hutvā eko hontaṃ … pe … yāva brahmalokāpi kāyena
vasaṃ vattentan’ti.</p>
<hr>

<p><span class="parno">8</span><a class="wp" id="wp5"></a>
<a id="p_6D_834" class="ms"></a>
Tamenaṃ so assaddho appasanno taṃ saddhaṃ pasannaṃ evaṃ vadeyya: ‘atthi kho,
bho, gandhārī nāma vijjā. Tāya so bhikkhu anekavihitaṃ iddhividhaṃ
paccanubhoti—ekopi hutvā bahudhā hoti, bahudhāpi hutvā eko hoti … pe … yāva
brahmalokāpi kāyena vasaṃ vattetī’ti.</p>

<p><span class="parno">9</span>
<a id="p_6D_835" class="ms"></a>
Taṃ kiṃ maññasi, kevaṭṭa, api nu so assaddho appasanno taṃ saddhaṃ pasannaṃ
evaṃ vadeyyā"ti? "Vadeyya, bhante"ti. "Imaṃ kho ahaṃ, kevaṭṭa, iddhipāṭihāriye
ādīnavaṃ sampassamāno iddhipāṭihāriyena aṭṭīyāmi harāyāmi jigucchāmi.</p>
<h2>2. Ādesanāpāṭihāriya</h2>

<p><span class="parno">10</span><a class="wp" id="wp6"></a>
<a id="p_6D_836" class="ms"></a>
<a class="msdiv" id="msdiv_485"></a>
Katamañca, kevaṭṭa, ādesanāpāṭihāriyaṃ? Idha, kevaṭṭa, bhikkhu parasattānaṃ
parapuggalānaṃ cittampi ādisati, cetasikampi ādisati, vitakkitampi ādisati,
vicāritampi ādisati: ‘evampi te mano, itthampi te mano, itipi te cittan’ti.</p>

<p><span class="parno">11</span>
<a class="pts1" id="pts1.214"></a>
<a id="p_6D_837" class="ms"></a>
Tamenaṃ aññataro saddho pasanno passati taṃ bhikkhuṃ parasattānaṃ
parapuggalānaṃ cittampi ādisantaṃ, cetasikampi ādisantaṃ, vitakkitampi
ādisantaṃ, vicāritampi ādisantaṃ: ‘evampi te mano, itthampi te mano, itipi te
cittan’ti. Tamenaṃ so saddho pasanno aññatarassa assaddhassa appasannassa
āroceti: ‘acchariyaṃ vata bho, abbhutaṃ vata bho, samaṇassa mahiddhikatā
mahānubhāvatā. Amāhaṃ bhikkhuṃ addasaṃ parasattānaṃ parapuggalānaṃ cittampi
ādisantaṃ, cetasikampi ādisantaṃ, vitakkitampi ādisantaṃ, vicāritampi
ādisantaṃ: "evampi te mano, itthampi te mano, itipi te cittan"’ti.</p>
<hr>

<p><span class="parno">12</span><a class="wp" id="wp7"></a>
<a id="p_6D_838" class="ms"></a>
Tamenaṃ so assaddho appasanno taṃ saddhaṃ pasannaṃ evaṃ vadeyya: ‘atthi kho,
bho, maṇikā nāma vijjā; tāya so bhikkhu parasattānaṃ parapuggalānaṃ cittampi
ādisati, cetasikampi ādisati, vitakkitampi ādisati, vicāritampi ādisati:
"evampi te mano, itthampi te mano, itipi te cittan"’ti.</p>

<p><span class="parno">13</span>
<a id="p_6D_839" class="ms"></a>
Taṃ kiṃ maññasi, kevaṭṭa, api nu so assaddho appasanno taṃ saddhaṃ pasannaṃ
evaṃ vadeyyā"ti? "Vadeyya, bhante"ti. "Imaṃ kho ahaṃ, kevaṭṭa,
ādesanāpāṭihāriye ādīnavaṃ sampassamāno ādesanāpāṭihāriyena aṭṭīyāmi harāyāmi
jigucchāmi.</p>
<h2>3. Anusāsanīpāṭihāriya</h2>

<p><span class="parno">14</span><a class="wp" id="wp8"></a>
<a id="p_6D_840" class="ms"></a>
<a class="msdiv" id="msdiv_486"></a>
Katamañca, kevaṭṭa, anusāsanīpāṭihāriyaṃ? Idha, kevaṭṭa, bhikkhu evamanusāsati:
‘evaṃ vitakketha, mā evaṃ vitakkayittha, evaṃ manasikarotha, mā evaṃ
manasākattha, idaṃ pajahatha, idaṃ upasampajja viharathā’ti. Idaṃ vuccati,
kevaṭṭa, anusāsanīpāṭihāriyaṃ.</p>

<p><span class="parno">15</span><a class="wp" id="wp9-66"></a>
<a class="pts1" id="pts1.215"></a>
<a id="p_6D_841" class="ms"></a>
Puna caparaṃ, kevaṭṭa, idha tathāgato loke uppajjati arahaṃ sammāsambuddho <span class="var" title="yathā sāmaññaphalasutte 190--212 anucchedesu evaṃ" id="note228"> …  pe
 … </span>  Evaṃ kho, kevaṭṭa, bhikkhu sīlasampanno hoti … pe … paṭhamaṃ jhānaṃ
upasampajja viharati. Idampi vuccati, kevaṭṭa, anusāsanīpāṭihāriyaṃ … pe  …
dutiyaṃ jhānaṃ … pe … tatiyaṃ jhānaṃ … pe … catutthaṃ jhānaṃ upasampajja
viharati. Idampi vuccati, kevaṭṭa, anusāsanīpāṭihāriyaṃ … pe … ñāṇadassanāya
cittaṃ abhinīharati abhininnāmeti … pe … idampi vuccati, kevaṭṭa,
anusāsanīpāṭihāriyaṃ … pe … nāparaṃ itthattāyāti pajānāti … pe … idampi
vuccati, kevaṭṭa, anusāsanīpāṭihāriyaṃ.</p>

<p><span class="parno">16</span><a class="wp" id="wp67"></a>
<a id="p_6D_842" class="ms"></a>
Imāni kho, kevaṭṭa, tīṇi pāṭihāriyāni mayā sayaṃ abhiññā sacchikatvā
paveditāni.</p>
<h2>4. Bhūtanirodhesakabhikkhuvatthu</h2>

<p><span class="parno">17</span>
<a id="p_6D_843" class="ms"></a>
<a class="msdiv" id="msdiv_487"></a>
Bhūtapubbaṃ, kevaṭṭa, imasmiññeva bhikkhusanghe aññatarassa bhikkhuno evaṃ
cetaso parivitakko udapādi: ‘kattha nu kho ime cattāro mahābhūtā aparisesā
nirujjhanti, seyyathidaṃ—pathavīdhātu āpodhātu tejodhātu vāyodhātū’ti?</p>
<hr>

<p><span class="parno">18</span><a class="wp" id="wp68"></a>
<a id="p_6D_844" class="ms"></a>
<a class="msdiv" id="msdiv_488"></a>
Atha kho so, kevaṭṭa, bhikkhu tathārūpaṃ samādhiṃ samāpajji, yathāsamāhite
citte devayāniyo maggo pāturahosi. Atha kho so, kevaṭṭa, bhikkhu yena
cātumahārājikā devā tenupasankami; upasankamitvā cātumahārājike deve etadavoca:
‘kattha nu kho, āvuso, ime cattāro mahābhūtā aparisesā nirujjhanti,
seyyathidaṃ—pathavīdhātu āpodhātu tejodhātu vāyodhātū’ti?</p>

<p><span class="parno">19</span>
<a class="pts1" id="pts1.216"></a>
<a id="p_6D_845" class="ms"></a>
Evaṃ vutte, kevaṭṭa, cātumahārājikā devā taṃ bhikkhuṃ etadavocuṃ: ‘mayampi kho,
bhikkhu, na jānāma: "yatthime cattāro mahābhūtā aparisesā nirujjhanti,
seyyathidaṃ—pathavīdhātu āpodhātu tejodhātu<q class="open" id="note229" title=" vāyodhātu. atthi kho (pā1)"> vāyodhātū"ti. Atthi kho</q>, bhikkhu,
cattāro mahārājāno amhehi abhikkantatarā ca paṇītatarā ca. Te kho etaṃ
jāneyyuṃ: "yatthime cattāro mahābhūtā aparisesā nirujjhanti, seyyathidaṃ—
pathavīdhātu āpodhātu tejodhātu vāyodhātū"’ti.</p>
<hr>

<p><span class="parno">20</span><a class="wp" id="wp69"></a>
<a id="p_6D_846" class="ms"></a>
<a class="msdiv" id="msdiv_489"></a>
Atha kho so, kevaṭṭa, bhikkhu yena cattāro mahārājāno tenupasankami;
upasankamitvā cattāro mahārāje etadavoca: ‘kattha nu kho, āvuso, ime cattāro
mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū’ti? Evaṃ vutte, kevaṭṭa, cattāro mahārājāno taṃ bhikkhuṃ etadavocuṃ:
‘mayampi kho, bhikkhu, na jānāma: "yatthime cattāro mahābhūtā aparisesā
nirujjhanti, seyyathidaṃ—pathavīdhātu, āpodhātu tejodhātu vāyodhātū"ti. Atthi
kho, bhikkhu, tāvatiṃsā nāma devā amhehi abhikkantatarā ca paṇītatarā ca. Te
kho etaṃ jāneyyuṃ: "yatthime cattāro mahābhūtā aparisesā nirujjhanti,
seyyathidaṃ—pathavīdhātu āpodhātu tejodhātu vāyodhātū"’ti.</p>
<hr>

<p><span class="parno">21</span><a class="wp" id="wp70"></a>
<a id="p_6D_847" class="ms"></a>
<a class="msdiv" id="msdiv_490"></a>
Atha kho so, kevaṭṭa, bhikkhu yena tāvatiṃsā devā tenupasankami; upasankamitvā
tāvatiṃse deve etadavoca: ‘kattha nu kho, āvuso, ime cattāro mahābhūtā
aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū’ti? Evaṃ vutte, kevaṭṭa, tāvatiṃsā devā taṃ bhikkhuṃ etadavocuṃ:
‘mayampi kho, bhikkhu, na jānāma: "yatthime cattāro mahābhūtā aparisesā
nirujjhanti, seyyathidaṃ—pathavīdhātu āpodhātu tejodhātu vāyodhātū"ti. Atthi
kho, bhikkhu, sakko nāma devānamindo amhehi abhikkantataro ca paṇītataro ca. So
kho etaṃ jāneyya: "yatthime cattāro mahābhūtā aparisesā nirujjhanti,
seyyathidaṃ—pathavīdhātu āpodhātu tejodhātu vāyodhātū"’ti.</p>
<hr>

<p><span class="parno">22</span><a class="wp" id="wp71"></a>
<a class="pts1" id="pts1.217"></a>
<a id="p_6D_848" class="ms"></a>
<a class="msdiv" id="msdiv_491"></a>
Atha kho so, kevaṭṭa, bhikkhu yena sakko devānamindo tenupasankami;
upasankamitvā sakkaṃ devānamindaṃ etadavoca: ‘kattha nu kho, āvuso, ime cattāro
mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū’ti? Evaṃ vutte, kevaṭṭa, sakko devānamindo taṃ bhikkhuṃ etadavoca:
‘ahampi kho, bhikkhu, na jānāmi: "yatthime cattāro mahābhūtā aparisesā
nirujjhanti, seyyathidaṃ—pathavīdhātu āpodhātu tejodhātu vāyodhātū"ti. Atthi
kho, bhikkhu, <a class="wp" id="wp72"></a>yāmā nāma devā … pe … <a class="wp" id="wp73"></a>suyāmo nāma devaputto … <a class="wp" id="wp74"></a>tusitā nāma devā  …
<a class="wp" id="wp75"></a>santussito nāma devaputto … <a class="wp" id="wp76"></a>nimmānaratī nāma devā … <a class="wp" id="wp77"></a>sunimmito nāma devaputto  …
paranimmitavasavattī nāma devā … <a class="wp" id="wp78"></a>vasavattī nāma devaputto amhehi abhikkantataro
ca paṇītataro ca. So kho etaṃ jāneyya: "yatthime cattāro mahābhūtā aparisesā
nirujjhanti, seyyathidaṃ—pathavīdhātu āpodhātu tejodhātu vāyodhātū"’ti.</p>
<hr>

<p><span class="parno">23</span><a class="wp" id="wp79"></a>
<a class="pts1" id="pts1.220"></a>
<a id="p_6D_849" class="ms"></a>
<a class="msdiv" id="msdiv_492"></a>
Atha kho so, kevaṭṭa, bhikkhu yena vasavattī devaputto tenupasankami;
upasankamitvā vasavattiṃ devaputtaṃ etadavoca: ‘kattha nu kho, āvuso, ime
cattāro mahābhūtā aparisesā nirujjhanti, seyyathidaṃ—pathavīdhātu āpodhātu
tejodhātu vāyodhātū’ti? Evaṃ vutte, kevaṭṭa, vasavattī devaputto taṃ bhikkhuṃ
etadavoca: ‘ahampi kho, bhikkhu, na jānāmi: "yatthime cattāro mahābhūtā
aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū"ti. Atthi kho, bhikkhu, brahmakāyikā nāma devā amhehi abhikkantatarā
ca paṇītatarā ca. Te kho etaṃ jāneyyuṃ: "yatthime cattāro mahābhūtā aparisesā
nirujjhanti, seyyathidaṃ—pathavīdhātu āpodhātu tejodhātu vāyodhātū"’ti.</p>
<hr>

<p><span class="parno">24</span><a class="wp" id="wp80"></a>
<a id="p_6D_850" class="ms"></a>
<a class="msdiv" id="msdiv_493"></a>
Atha kho so, kevaṭṭa, bhikkhu tathārūpaṃ samādhiṃ samāpajji, yathāsamāhite
citte brahmayāniyo maggo pāturahosi. Atha kho so, kevaṭṭa, bhikkhu yena
brahmakāyikā devā tenupasankami; upasankamitvā brahmakāyike deve etadavoca:
‘kattha nu kho, āvuso, ime cattāro mahābhūtā aparisesā nirujjhanti,
seyyathidaṃ—pathavīdhātu āpodhātu tejodhātu vāyodhātū’ti? Evaṃ vutte,
kevaṭṭa, brahmakāyikā devā taṃ bhikkhuṃ etadavocuṃ: ‘mayampi kho, bhikkhu, na
jānāma: "yatthime cattāro mahābhūtā aparisesā nirujjhanti, seyyathidaṃ—
pathavīdhātu āpodhātu tejodhātu vāyodhātū"ti. Atthi kho, bhikkhu, brahmā
mahābrahmā abhibhū anabhibhūto aññadatthudaso vasavattī issaro kattā nimmātā
seṭṭho sajitā vasī pitā bhūtabhabyānaṃ amhehi abhikkantataro ca paṇītataro ca.
So kho etaṃ jāneyya: "yatthime cattāro mahābhūtā aparisesā nirujjhanti,
seyyathidaṃ—pathavīdhātu āpodhātu tejodhātu vāyodhātū"’ti.</p>

<p><span class="parno">25</span>
<a class="pts1" id="pts1.221"></a>
<a id="p_6D_851" class="ms"></a>
‘Kahaṃ panāvuso, etarahi so mahābrahmā’ti? ‘Mayampi kho, bhikkhu, na jānāma,
yattha vā brahmā yena vā brahmā yahiṃ vā brahmā; api ca, bhikkhu, yathā nimittā
dissanti, āloko sañjāyati, obhāso pātubhavati, brahmā pātubhavissati, brahmuno
hetaṃ pubbanimittaṃ pātubhāvāya, yadidaṃ āloko sañjāyati, obhāso
pātubhavatī’ti. <a class="wp" id="wp81"></a>Atha kho so, kevaṭṭa, mahābrahmā nacirasseva pāturahosi.</p>
<hr>

<p><span class="parno">26</span>
<a id="p_6D_852" class="ms"></a>
<a class="msdiv" id="msdiv_494"></a>
Atha kho so, kevaṭṭa, bhikkhu yena so mahābrahmā tenupasankami; upasankamitvā
taṃ mahābrahmānaṃ etadavoca: ‘kattha nu kho, āvuso, ime cattāro mahābhūtā
aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū’ti? Evaṃ vutte, kevaṭṭa, so mahābrahmā taṃ bhikkhuṃ etadavoca:
‘ahamasmi, bhikkhu, brahmā mahābrahmā abhibhū anabhibhūto aññadatthudaso
vasavattī issaro kattā nimmātā seṭṭho sajitā vasī pitā bhūtabhabyānan’ti.</p>
<hr>

<p><span class="parno">27</span><a class="wp" id="wp82"></a>
<a id="p_6D_853" class="ms"></a>
Dutiyampi kho so, kevaṭṭa, bhikkhu taṃ mahābrahmānaṃ etadavoca: ‘na khohaṃ taṃ,
āvuso, evaṃ pucchāmi: "tvamasi brahmā mahābrahmā abhibhū anabhibhūto
aññadatthudaso vasavattī issaro kattā nimmātā seṭṭho sajitā vasī pitā
bhūtabhabyānan"ti. Evañca kho ahaṃ taṃ, āvuso, pucchāmi: "kattha nu kho, āvuso,
ime cattāro mahābhūtā aparisesā nirujjhanti, seyyathidaṃ—pathavīdhātu
āpodhātu tejodhātu vāyodhātū"’ti?</p>

<p><span class="parno">28</span>
<a id="p_6D_854" class="ms"></a>
Dutiyampi kho so, kevaṭṭa, mahābrahmā taṃ bhikkhuṃ etadavoca: ‘ahamasmi,
bhikkhu, brahmā mahābrahmā abhibhū anabhibhūto aññadatthudaso vasavattī issaro
kattā nimmātā seṭṭho sajitā vasī pitā bhūtabhabyānan’ti. <a class="wp" id="wp83"></a>Tatiyampi kho so,
kevaṭṭa, bhikkhu taṃ mahābrahmānaṃ etadavoca: ‘na khohaṃ taṃ, āvuso, evaṃ
pucchāmi: "tvamasi brahmā mahābrahmā abhibhū anabhibhūto aññadatthudaso
vasavattī issaro kattā nimmātā seṭṭho sajitā vasī pitā bhūtabhabyānan"ti.
Evañca kho ahaṃ taṃ, āvuso, pucchāmi: "kattha nu kho, āvuso, ime cattāro
mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū"’ti?</p>
<hr>

<p><span class="parno">29</span>
<a class="pts1" id="pts1.222"></a>
<a id="p_6D_855" class="ms"></a>
<a class="msdiv" id="msdiv_495"></a>
Atha kho so, kevaṭṭa, mahābrahmā taṃ bhikkhuṃ bāhāyaṃ gahetvā ekamantaṃ
apanetvā taṃ bhikkhuṃ etadavoca: ‘ime kho maṃ, bhikkhu, brahmakāyikā devā evaṃ
jānanti, "natthi kiñci brahmuno aññātaṃ, natthi kiñci brahmuno adiṭṭhaṃ, natthi
kiñci brahmuno aviditaṃ, natthi kiñci brahmuno asacchikatan"ti. Tasmāhaṃ tesaṃ
sammukhā na byākāsiṃ. Ahampi kho, bhikkhu, na jānāmi yatthime cattāro mahābhūtā
aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātūti. Tasmātiha, bhikkhu, tuyhevetaṃ dukkaṭaṃ, tuyhevetaṃ aparaddhaṃ,
yaṃ tvaṃ taṃ bhagavantaṃ atidhāvitvā bahiddhā pariyeṭṭhiṃ āpajjasi imassa
pañhassa veyyākaraṇāya. Gaccha tvaṃ, bhikkhu, tameva bhagavantaṃ upasankamitvā
imaṃ pañhaṃ puccha, yathā ca te bhagavā byākaroti, tathā naṃ dhāreyyāsī’ti.</p>

<p><span class="parno">30</span><a class="wp" id="wp84"></a>
<a id="p_6D_856" class="ms"></a>
<a class="msdiv" id="msdiv_496"></a>
Atha kho so, kevaṭṭa, bhikkhu—seyyathāpi nāma balavā puriso samiñjitaṃ vā
bāhaṃ pasāreyya, pasāritaṃ vā bāhaṃ samiñjeyya; evameva brahmaloke antarahito
mama purato pāturahosi. Atha kho so, kevaṭṭa, bhikkhu maṃ abhivādetvā ekamantaṃ
nisīdi, ekamantaṃ nisinno kho, kevaṭṭa, so bhikkhu maṃ etadavoca: ‘kattha nu
kho, bhante, ime cattāro mahābhūtā aparisesā nirujjhanti, seyyathidaṃ—
pathavīdhātu āpodhātu tejodhātu vāyodhātū’ti?</p>
<h3>4.1. Tīradassisakuṇupamā</h3>

<p><span class="parno">31</span><a class="wp" id="wp85"></a>
<a class="pts1" id="pts1.223"></a>
<a id="p_6D_857" class="ms"></a>
<a class="msdiv" id="msdiv_497"></a>
Evaṃ vutte, ahaṃ, kevaṭṭa, taṃ bhikkhuṃ etadavocaṃ—bhūtapubbaṃ, bhikkhu,
sāmuddikā vāṇijā tīradassiṃ sakuṇaṃ gahetvā nāvāya samuddaṃ ajjhogāhanti. Te
atīradakkhiniyā nāvāya tīradassiṃ sakuṇaṃ muñcanti. So gacchateva puratthimaṃ
disaṃ, gacchati dakkhiṇaṃ disaṃ, gacchati pacchimaṃ disaṃ, gacchati uttaraṃ
disaṃ, gacchati uddhaṃ disaṃ, gacchati anudisaṃ. Sace so samantā tīraṃ passati,
<span class="var" title="tathā pakkantova (s1) | tathāpakkanto va (s2, s3)" id="note231">tathāgatakova</span> hoti. Sace pana so samantā tīraṃ na passati, tameva nāvaṃ
paccāgacchati. Evameva kho tvaṃ, bhikkhu, yato yāva brahmalokā pariyesamāno
imassa pañhassa veyyākaraṇaṃ nājjhagā, atha mamaññeva santike paccāgato. Na kho
eso, bhikkhu, pañho evaṃ pucchitabbo: ‘kattha nu kho, bhante, ime cattāro
mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu
vāyodhātū’ti?</p>

<p><span class="parno">32</span>
<a id="p_6D_858" class="ms"></a>
<a class="msdiv" id="msdiv_498"></a>
Evañca kho eso, bhikkhu, pañho pucchitabbo: </p>
<hr>
<blockquote>

<p><span class="parno">33</span>
<a id="p_6D_859" class="ms"></a>
‘Kattha āpo ca pathavī,<br>
tejo vāyo na gādhati;<br>
Kattha dīghañca rassañca,<br>
aṇuṃ thūlaṃ subhāsubhaṃ;<br>
Kattha nāmañca rūpañca,<br>
asesaṃ uparujjhatī’ti.
</p>
</blockquote>

<p><span class="parno">34</span>
<a id="p_6D_860" class="ms"></a>
<a class="msdiv" id="msdiv_499"></a>
Tatra veyyākaraṇaṃ bhavati: </p>
<blockquote>

<p><span class="parno">35</span>
<a id="p_6D_861" class="ms"></a>
‘Viññāṇaṃ anidassanaṃ,<br>
anantaṃ
<span class="var" title="\ pho passa. nipphatti ananta sabbatopaphan saddan suttam pubbe" id="note232">sabbatopabhaṃ</span>;<br>
Ettha āpo ca pathavī,<br>
tejo vāyo na gādhati.
</p>

<p><span class="parno">36</span>
<a id="p_6D_862" class="ms"></a>
Ettha dīghañca rassañca,<br>
aṇuṃ thūlaṃ subhāsubhaṃ;<br>
Ettha nāmañca rūpañca,<br>
asesaṃ uparujjhati;<br>
Viññāṇassa nirodhena,<br>
etthetaṃ uparujjhatī’"ti.
</p>
</blockquote>

<p><span class="parno">37</span>
<a id="p_6D_863" class="ms"></a>
<a class="msdiv" id="msdiv_500"></a>
Idamavoca bhagavā. Attamano kevaṭṭo gahapatiputto bhagavato bhāsitaṃ
abhinandīti.</p>
<p class="endsutta">Kevaṭṭasuttaṃ niṭṭhitaṃ ekādasamaṃ.</p>
</div>
</section>
<div id="nextprev"><a id="previous-sutta" href="./dn10.html"></a><a id="next-sutta" href="./dn12.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN11: Kevaddha Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
