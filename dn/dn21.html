<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 21</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN21: Sakkapañha Sutta - Sakka's Questions</h2>

<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">
<hr>

<p><span class="parno">1</span><a class="wp" id="wp1.1"></a>
<a class="pts1" id="pts2.263"></a>
<a id="p_7D_823" class="ms"></a>
<a class="msdiv" id="msdiv_344"></a>
<span class="evam">Evaṃ me sutaṃ—​</span>   ekaṃ samayaṃ bhagavā magadhesu viharati, pācīnato rājagahassa ambasaṇḍā nāma
brāhmaṇagāmo, tassuttarato vediyake pabbate indasālaguhāyaṃ. Tena kho pana
samayena sakkassa devānamindassa ussukkaṃ udapādi bhagavantaṃ dassanāya. Atha
kho sakkassa devānamindassa etadahosi: "kahaṃ nu kho bhagavā etarahi viharati
arahaṃ sammāsambuddho"ti? Addasā kho sakko devānamindo bhagavantaṃ magadhesu
viharantaṃ pācīnato rājagahassa ambasaṇḍā nāma brāhmaṇagāmo, tassuttarato
vediyake pabbate indasālaguhāyaṃ. Disvāna deve tāvatiṃse āmantesi: "ayaṃ,
mārisā, bhagavā magadhesu viharati, pācīnato rājagahassa ambasaṇḍā nāma
brāhmaṇagāmo, tassuttarato vediyake pabbate indasālaguhāyaṃ. Yadi pana, mārisā,
mayaṃ taṃ bhagavantaṃ dassanāya upasankameyyāma arahantaṃ sammāsambuddhan"ti?
"Evaṃ, bhaddantavā"ti kho devā tāvatiṃsā sakkassa devānamindassa paccassosuṃ.</p>

<p><span class="parno">2</span><a class="wp" id="wp1.2"></a>
<a class="pts1" id="pts2.264"></a>
<a id="p_7D_824" class="ms"></a>
<a class="msdiv" id="msdiv_345"></a>
Atha kho sakko devānamindo pañcasikhaṃ <span class="var" title="gandhabbaputtaṃ (s1-3, km, pts1)" id="note392">gandhabbadevaputtaṃ</span> āmantesi: "ayaṃ,
tāta pañcasikha, bhagavā magadhesu viharati pācīnato rājagahassa ambasaṇḍā nāma
brāhmaṇagāmo, tassuttarato vediyake pabbate indasālaguhāyaṃ. Yadi pana, tāta
pañcasikha, mayaṃ taṃ bhagavantaṃ dassanāya upasankameyyāma arahantaṃ
sammāsambuddhan"ti? "Evaṃ, bhaddantavā"ti kho pañcasikho gandhabbadevaputto
sakkassa devānamindassa paṭissutvā beluvapaṇḍuvīṇaṃ ādāya sakkassa
devānamindassa anucariyaṃ upāgami.</p>

<p><span class="parno">3</span>
<a id="p_7D_825" class="ms"></a>
<a class="msdiv" id="msdiv_346"></a>
Atha kho sakko devānamindo devehi tāvatiṃsehi parivuto pañcasikhena
gandhabbadevaputtena purakkhato—seyyathāpi nāma balavā puriso samiñjitaṃ vā
bāhaṃ pasāreyya pasāritaṃ vā bāhaṃ samiñjeyya; evameva—devesu tāvatiṃsesu
antarahito magadhesu pācīnato rājagahassa ambasaṇḍā nāma brāhmaṇagāmo,
tassuttarato vediyake pabbate paccuṭṭhāsi. <a class="wp" id="wp1.3"></a>Tena kho pana samayena vediyako
pabbato atiriva obhāsajāto hoti ambasaṇḍā ca brāhmaṇagāmo yathā taṃ devānaṃ
devānubhāvena. Apissudaṃ parito gāmesu manussā evamāhaṃsu: "ādittassu nāmajja
vediyako pabbato <span class="var" title="jhāyatissu (bj) | jhāyatassu (s1-3, km) | pajjhāyitassu (pts1)" id="note393">jhāyatisu</span> nāmajja vediyako pabbato <span class="var" title="jālatissu (bj) | jalatassu (s1-3, km) | jalitassu (pts1)" id="note394">jalatisu</span>. Nāmajja vediyako
pabbato. Kiṃsu nāmajja vediyako pabbato atiriva obhāsajāto ambasaṇḍā ca
brāhmaṇagāmo"ti; saṃviggā lomahaṭṭhajātā ahesuṃ.</p>

<p><span class="parno">4</span><a class="wp" id="wp1.4"></a>
<a class="pts1" id="pts2.265"></a>
<a id="p_7D_826" class="ms"></a>
<a class="msdiv" id="msdiv_347"></a>
Atha kho sakko devānamindo pañcasikhaṃ gandhabbadevaputtaṃ āmantesi:
"durupasankamā kho, tāta pañcasikha, tathāgatā mādisena, jhāyī jhānaratā,
<span class="var" title="tadanantara (bj) | tadanantaraṃ (s1-3, km, pts1, mr)" id="note395">tadantaraṃ</span> paṭisallīnā. Yadi pana tvaṃ, tāta pañcasikha, bhagavantaṃ paṭhamaṃ
pasādeyyāsi, tayā, tāta, paṭhamaṃ pasāditaṃ pacchā mayaṃ taṃ bhagavantaṃ
dassanāya upasankameyyāma arahantaṃ sammāsambuddhan"ti. "Evaṃ, bhaddantavā"ti
kho pañcasikho gandhabbadevaputto sakkassa devānamindassa paṭissutvā
beluvapaṇḍuvīṇaṃ ādāya yena indasālaguhā tenupasankami; upasankamitvā:
"ettāvatā me bhagavā neva atidūre bhavissati nāccāsanne, saddañca me
sossatī"ti—ekamantaṃ aṭṭhāsi.</p>
<h2>1. Pañcasikhagītagāthā</h2>

<p><span class="parno">5</span>
<a id="p_7D_827" class="ms"></a>
<a class="msdiv" id="msdiv_348"></a>
Ekamantaṃ ṭhito kho pañcasikho gandhabbadevaputto <span class="var" title="veḷuvapaṇḍuvīṇaṃ ādāya (s1-3, km)" id="note396">beluvapaṇḍuvīṇaṃ</span> assāvesi,
imā ca gāthā abhāsi buddhūpasañhitā dhammūpasañhitā saṃghūpasañhitā
arahantūpasañhitā kāmūpasañhitā:</p>
<blockquote>

<p><span class="parno">6</span><a class="wp" id="wp1.5"></a>
<a id="p_7D_828" class="ms"></a>
"Vande te pitaraṃ bhadde,<br>
timbaruṃ sūriyavacchase;<br>
Yena jātāsi kalyāṇī,<br>
ānandajananī mama.
</p>

<p><span class="parno">7</span>
<a id="p_7D_829" class="ms"></a>
Vātova sedataṃ kanto,<br>
pānīyaṃva pipāsato;<br>
Angīrasi piyāmesi,<br>
dhammo arahatāmiva.
</p>

<p><span class="parno">8</span>
<a class="pts1" id="pts2.266"></a>
<a id="p_7D_830" class="ms"></a>
Āturasseva bhesajjaṃ,<br>
bhojanaṃva jighacchato;<br>
Parinibbāpaya maṃ bhadde,<br>
jalantamiva vārinā.
</p>

<p><span class="parno">9</span>
<a id="p_7D_831" class="ms"></a>
Sītodakaṃ pokkharaṇiṃ,<br>
yuttaṃ kiñjakkhareṇunā;<br>
Nāgo ghammābhitattova,<br>
ogāhe te thanūdaraṃ.
</p>

<p><span class="parno">10</span>
<a id="p_7D_832" class="ms"></a>
Accankusova nāgova,<br>
jitaṃ me tuttatomaraṃ;<br>
Kāraṇaṃ nappajānāmi,<br>
sammatto lakkhaṇūruyā.
</p>

<p><span class="parno">11</span>
<a id="p_7D_833" class="ms"></a>
Tayi gedhitacittosmi,<br>
cittaṃ vipariṇāmitaṃ;<br>
Paṭigantuṃ na sakkomi,<br>
vankaghastova ambujo.
</p>

<p><span class="parno">12</span>
<a id="p_7D_834" class="ms"></a>
Vāmūru saja maṃ bhadde,<br>
saja maṃ mandalocane;<br>
Palissaja maṃ kalyāṇi,<br>
etaṃ me abhipatthitaṃ.
</p>

<p><span class="parno">13</span>
<a id="p_7D_835" class="ms"></a>
Appako vata me santo,<br>
kāmo vellitakesiyā;<br>
Anekabhāvo samuppādi,<br>
arahanteva dakkhiṇā.
</p>

<p><span class="parno">14</span>
<a id="p_7D_836" class="ms"></a>
Yaṃ me atthi kataṃ puññaṃ,<br>
arahantesu tādisu;<br>
Taṃ me sabbangakalyāṇi,<br>
tayā saddhiṃ vipaccataṃ.
</p>

<p><span class="parno">15</span>
<a class="pts1" id="pts2.267"></a>
<a id="p_7D_837" class="ms"></a>
Yaṃ me atthi kataṃ puññaṃ,<br>
asmiṃ pathavimaṇḍale;<br>
Taṃ me sabbangakalyāṇi,<br>
tayā saddhiṃ vipaccataṃ.
</p>

<p><span class="parno">16</span>
<a id="p_7D_838" class="ms"></a>
Sakyaputtova jhānena,<br>
ekodi nipako sato;<br>
Amataṃ muni
<span class="var" title="jigiṃsāno (bj, s1-3, km, pts1)" id="note397">jigīsāno</span>,<br>
tamahaṃ sūriyavacchase.
</p>

<p><span class="parno">17</span>
<a id="p_7D_839" class="ms"></a>
Yathāpi muni nandeyya,<br>
patvā sambodhimuttamaṃ;<br>
Evaṃ nandeyyaṃ kalyāṇi,<br>
missībhāvaṃ gato tayā.
</p>

<p><span class="parno">18</span>
<a id="p_7D_840" class="ms"></a>
Sakko ce me varaṃ dajjā,<br>
tāvatiṃsānamissaro;<br>
Tāhaṃ bhadde vareyyāhe,<br>
evaṃ kāmo daḷho mama.
</p>

<p><span class="parno">19</span>
<a id="p_7D_841" class="ms"></a>
Sālaṃva na ciraṃ phullaṃ,<br>
pitaraṃ te sumedhase;<br>
Vandamāno namassāmi,<br>
yassāsetādisī pajā"ti.
</p>
</blockquote>
<hr>

<p><span class="parno">20</span><a class="wp" id="wp1.6"></a>
<a class="pts1" id="pts2.268"></a>
<a id="p_7D_842" class="ms"></a>
<a class="msdiv" id="msdiv_349"></a>
Evaṃ vutte, bhagavā pañcasikhaṃ gandhabbadevaputtaṃ etadavoca: "saṃsandati kho
te, pañcasikha, tantissaro gītassarena, gītassaro ca tantissarena; <span class="var" title="neva pana (s1-3, km)" id="note398">na ca pana</span>
te, pañcasikha, tantissaro gītassaraṃ ativattati, gītassaro ca tantissaraṃ.
Kadā saṃyūḷhā pana te, pañcasikha, imā gāthā buddhūpasañhitā dhammūpasañhitā
saṃghūpasañhitā arahantūpasañhitā kāmūpasañhitā"ti? "Ekamidaṃ, bhante, samayaṃ
bhagavā uruvelāyaṃ viharati najjā nerañjarāya tīre ajapālanigrodhe
paṭhamābhisambuddho. Tena kho panāhaṃ, bhante, samayena bhaddā nāma
sūriyavacchasā timbaruno gandhabbarañño dhītā, tamabhikankhāmi. Sā kho pana,
bhante, bhaginī parakāminī hoti; sikhaṇḍī nāma mātalissa sangāhakassa putto,
tamabhikankhati. Yato kho ahaṃ, bhante, taṃ bhaginiṃ nālatthaṃ kenaci
pariyāyena. Athāhaṃ beluvapaṇḍuvīṇaṃ ādāya yena timbaruno gandhabbarañño
nivesanaṃ tenupasankamiṃ; upasankamitvā beluvapaṇḍuvīṇaṃ assāvesiṃ, imā ca
gāthā abhāsiṃ buddhūpasañhitā dhammūpasañhitā saṃghūpasañhitā arahantūpasañhitā
kāmūpasañhitā – </p>
<hr>
<blockquote>

<p><span class="parno">21</span><a class="wp" id="wp1.7"></a>
<a id="p_7D_843" class="ms"></a>
Vande te pitaraṃ bhadde,<br>
timbaruṃ sūriyavacchase;<br>
Yena jātāsi kalyāṇī,<br>
ānandajananī mama.
</p>
</blockquote>
<p class="endsection"> …  pe  … </p>
<blockquote>

<p><span class="parno">22</span>
<a id="p_7D_845" class="ms"></a>
Sālaṃva na ciraṃ phullaṃ,<br>
pitaraṃ te sumedhase;<br>
Vandamāno namassāmi,<br>
yassāsetādisī pajāti.
</p>
</blockquote>
<hr>

<p><span class="parno">23</span>
<a class="pts1" id="pts2.269"></a>
<a id="p_7D_846" class="ms"></a>
Evaṃ vutte, bhante, bhaddā sūriyavacchasā maṃ etadavoca: ‘na kho me, mārisa, so
bhagavā sammukhā diṭṭho, api ca sutoyeva me so bhagavā devānaṃ tāvatiṃsānaṃ
sudhammāyaṃ sabhāyaṃ upanaccantiyā. Yato kho tvaṃ, mārisa, taṃ bhagavantaṃ
kittesi, hotu no ajja samāgamo’ti. Soyeva no, bhante, tassā bhaginiyā saddhiṃ
samāgamo ahosi. Na ca dāni tato pacchā"ti.</p>
<h2>2. Sakkūpasankama</h2>

<p><span class="parno">24</span><a class="wp" id="wp1.8"></a>
<a id="p_7D_847" class="ms"></a>
<a class="msdiv" id="msdiv_350"></a>
Atha kho sakkassa devānamindassa etadahosi: "paṭisammodati pañcasikho
gandhabbadevaputto bhagavatā, bhagavā ca pañcasikhenā"ti. Atha kho sakko
devānamindo pañcasikhaṃ gandhabbadevaputtaṃ āmantesi: "abhivādehi me tvaṃ, tāta
pañcasikha, bhagavantaṃ: ‘sakko, bhante, devānamindo sāmacco saparijano
bhagavato pāde sirasā vandatī’"ti. "Evaṃ, bhaddantavā"ti kho pañcasikho
gandhabbadevaputto sakkassa devānamindassa paṭissutvā bhagavantaṃ abhivādeti:
"sakko, bhante, devānamindo sāmacco saparijano bhagavato pāde sirasā
vandatī"ti. "Evaṃ sukhī hotu, pañcasikha, sakko devānamindo sāmacco saparijano;
sukhakāmā hi devā manussā asurā nāgā gandhabbā ye caññe santi puthukāyā"ti.</p>

<p><span class="parno">25</span>
<a id="p_7D_848" class="ms"></a>
<a class="msdiv" id="msdiv_351"></a>
Evañca pana tathāgatā evarūpe mahesakkhe yakkhe abhivadanti. Abhivadito sakko
devānamindo bhagavato indasālaguhaṃ pavisitvā bhagavantaṃ abhivādetvā ekamantaṃ
aṭṭhāsi. Devāpi tāvatiṃsā indasālaguhaṃ pavisitvā bhagavantaṃ abhivādetvā
ekamantaṃ aṭṭhaṃsu. Pañcasikhopi gandhabbadevaputto indasālaguhaṃ pavisitvā
bhagavantaṃ abhivādetvā ekamantaṃ aṭṭhāsi.</p>
<hr>

<p><span class="parno">26</span><a class="wp" id="wp1.9"></a>
<a class="pts1" id="pts2.270"></a>
<a id="p_7D_849" class="ms"></a>
Tena kho pana samayena indasālaguhā visamā santī samā samapādi, sambādhā santī
<span class="var" title="uruddhā (s1-3, km) | uruddā (mr)" id="note399">urundā</span> samapādi, andhakāro guhāyaṃ antaradhāyi, āloko udapādi yathā taṃ devānaṃ
devānubhāvena.</p>

<p><span class="parno">27</span>
<a class="pts1" id="pts2.271"></a>
<a id="p_7D_850" class="ms"></a>
<a class="msdiv" id="msdiv_352"></a>
Atha kho bhagavā sakkaṃ devānamindaṃ etadavoca: "acchariyamidaṃ āyasmato
kosiyassa, abbhutamidaṃ āyasmato kosiyassa tāva bahukiccassa bahukaraṇīyassa
yadidaṃ idhāgamanan"ti. "Cirapaṭikāhaṃ, bhante, bhagavantaṃ dassanāya
upasankamitukāmo; api ca devānaṃ tāvatiṃsānaṃ kehici <span class="var" title="kehici (s1-3, km)" id="note400">kehici</span> kiccakaraṇīyehi
byāvaṭo; evāhaṃ nāsakkhiṃ bhagavantaṃ dassanāya upasankamituṃ. Ekamidaṃ,
bhante, samayaṃ bhagavā sāvatthiyaṃ viharati salaḷāgārake. Atha khvāhaṃ,
bhante, sāvatthiṃ agamāsiṃ bhagavantaṃ dassanāya. <a class="wp" id="wp1.10"></a>Tena kho pana, bhante,
samayena bhagavā aññatarena samādhinā nisinno hoti, <span class="var" title="bhuñjatī (bj) | bhujagī (s1-3, km) | bhuñjati (pts1)" id="note401">bhūjati</span> ca nāma
vessavaṇassa mahārājassa paricārikā bhagavantaṃ paccupaṭṭhitā hoti, pañjalikā
namassamānā tiṭṭhati. Atha khvāhaṃ, bhante, bhūjatiṃ etadavocaṃ: ‘abhivādehi me
tvaṃ, bhagini, bhagavantaṃ: "sakko, bhante, devānamindo sāmacco saparijano
bhagavato pāde sirasā vandatī"’ti. Evaṃ vutte, bhante, sā bhūjati maṃ
etadavoca: ‘akālo kho, mārisa, bhagavantaṃ dassanāya; paṭisallīno bhagavā’ti.
‘Tena hi, bhagini, yadā bhagavā tamhā samādhimhā vuṭṭhito hoti, atha mama
vacanena bhagavantaṃ abhivādehi: "sakko, bhante, devānamindo sāmacco saparijano
bhagavato pāde sirasā vandatī"’ti. Kacci me sā, bhante, bhaginī bhagavantaṃ
abhivādesi? Sarati bhagavā tassā bhaginiyā vacanan"ti? "Abhivādesi maṃ sā,
devānaminda, bhaginī, sarāmahaṃ tassā bhaginiyā vacanaṃ. Api cāhaṃ <span class="var" title="cakkanemisaddena (s1-3, km)" id="note402">āyasmato
nemisaddena</span> tamhā samādhimhā vuṭṭhito"ti. <a class="wp" id="wp1.11"></a>"Ye te, bhante, devā amhehi
paṭhamataraṃ tāvatiṃsakāyaṃ upapannā, tesaṃ me sammukhā sutaṃ sammukhā
paṭiggahitaṃ: ‘yadā tathāgatā loke uppajjanti arahanto sammāsambuddhā, dibbā
kāyā paripūrenti, hāyanti asurakāyā’ti. Taṃ me idaṃ, bhante, sakkhidiṭṭhaṃ yato
tathāgato loke uppanno arahaṃ sammāsambuddho, dibbā kāyā paripūrenti, hāyanti
asurakāyāti.</p>
<h3>2.1. Gopakavatthu</h3>

<p><span class="parno">28</span>
<a class="pts1" id="pts2.272"></a>
<a id="p_7D_851" class="ms"></a>
<a class="msdiv" id="msdiv_353"></a>
Idheva, bhante, kapilavatthusmiṃ gopikā nāma sakyadhītā ahosi buddhe pasannā
dhamme pasannā saṃghe pasannā sīlesu paripūrakārinī. Sā <span class="var" title="itthicittaṃ (s1, pts1) | itthīcittaṃ (s2, s3, km)" id="note403">itthittaṃ</span> virājetvā
<span class="var" title="purisacittaṃ (s1-3, km, pts1)" id="note404">purisattaṃ</span> bhāvetvā kāyassa bhedā paraṃ maraṇā sugatiṃ saggaṃ lokaṃ upapannā.
Devānaṃ tāvatiṃsānaṃ sahabyataṃ amhākaṃ puttattaṃ ajjhupagatā. Tatrapi naṃ evaṃ
jānanti: ‘gopako devaputto, gopako devaputto’ti. Aññepi, bhante, tayo bhikkhū
bhagavati brahmacariyaṃ caritvā hīnaṃ gandhabbakāyaṃ upapannā. Te pañcahi
kāmaguṇehi samappitā samangībhūtā paricārayamānā amhākaṃ upaṭṭhānaṃ āgacchanti
amhākaṃ pāricariyaṃ. Te amhākaṃ upaṭṭhānaṃ āgate amhākaṃ pāricariyaṃ gopako
devaputto paṭicodesi: ‘kutomukhā nāma tumhe, mārisā, tassa bhagavato dhammaṃ
<span class="var" title="assutthā (bj) | āyūhittha (s1-3, km) | assutvā (pts1)" id="note405">assuttha</span> —ahañhi nāma itthikā samānā buddhe pasannā dhamme pasannā saṃghe
pasannā sīlesu paripūrakārinī itthittaṃ virājetvā purisattaṃ bhāvetvā kāyassa
bhedā paraṃ maraṇā sugatiṃ saggaṃ lokaṃ upapannā, devānaṃ tāvatiṃsānaṃ
sahabyataṃ sakkassa devānamindassa puttattaṃ ajjhupagatā. Idhāpi maṃ evaṃ
jānanti: "gopako devaputto gopako devaputto"ti. Tumhe pana, mārisā, bhagavati
brahmacariyaṃ caritvā hīnaṃ gandhabbakāyaṃ upapannā. Duddiṭṭharūpaṃ vata bho
addasāma, ye mayaṃ addasāma sahadhammike hīnaṃ gandhabbakāyaṃ upapanne’ti.
Tesaṃ, bhante, gopakena devaputtena paṭicoditānaṃ dve devā diṭṭheva dhamme
satiṃ paṭilabhiṃsu kāyaṃ brahmapurohitaṃ, eko pana devo kāme ajjhāvasi.</p>
<blockquote>

<p><span class="parno">29</span><a class="wp" id="wp1.12"></a>
<a id="p_7D_852" class="ms"></a>
<a class="msdiv" id="msdiv_354"></a>
‘Upāsikā cakkhumato ahosiṃ,<br>
Nāmampi mayhaṃ ahu "gopikā"ti;<br>
Buddhe ca dhamme ca abhippasannā,<br>
Sanghañcupaṭṭhāsiṃ pasannacittā.
</p>

<p><span class="parno">30</span>
<a id="p_7D_853" class="ms"></a>
Tasseva buddhassa sudhammatāya,<br>
Sakkassa puttomhi mahānubhāvo;<br>
Mahājutīko tidivūpapanno,<br>
Jānanti maṃ idhāpi "gopako"ti.
</p>

<p><span class="parno">31</span>
<a id="p_7D_854" class="ms"></a>
Athaddasaṃ bhikkhavo diṭṭhapubbe,<br>
Gandhabbakāyūpagate vasīne;<br>
Imehi te gotamasāvakāse,<br>
Ye ca mayaṃ pubbe manussabhūtā.
</p>

<p><span class="parno">32</span>
<a class="pts1" id="pts2.273"></a>
<a id="p_7D_855" class="ms"></a>
Annena pānena upaṭṭhahimhā,<br>
Pādūpasangayha sake nivesane;<br>
Kutomukhā nāma ime bhavanto,<br>
<span class="var" title="buddhassa dhammaṃ na paṭiggahesuṃ (s1-3, km, pts1)" id="note406">Buddhassa dhammāni
paṭiggahesuṃ</span>.</p>

<p><span class="parno">33</span>
<a id="p_7D_856" class="ms"></a>
Paccattaṃ veditabbo hi dhammo,<br>
Sudesito cakkhumatānubuddho;<br>
Ahañhi tumheva upāsamāno,<br>
Sutvāna ariyāna subhāsitāni.
</p>

<p><span class="parno">34</span>
<a id="p_7D_857" class="ms"></a>
Sakkassa puttomhi mahānubhāvo,<br>
Mahājutīko tidivūpapanno;<br>
Tumhe pana seṭṭhamupāsamānā,<br>
Anuttaraṃ brahmacariyaṃ caritvā.
</p>

<p><span class="parno">35</span>
<a id="p_7D_858" class="ms"></a>
Hīnaṃ kāyaṃ upapannā bhavanto,<br>
Anānulomā bhavatūpapatti;<br>
Duddiṭṭharūpaṃ vata addasāma,<br>
Sahadhammike hīnakāyūpapanne.
</p>

<p><span class="parno">36</span>
<a id="p_7D_859" class="ms"></a>
Gandhabbakāyūpagatā bhavanto,<br>
Devānamāgacchatha pāricariyaṃ;<br>
Agāre vasato mayhaṃ,<br>
Imaṃ passa visesataṃ.
</p>

<p><span class="parno">37</span>
<a id="p_7D_860" class="ms"></a>
Itthī hutvā svajja pumomhi devo,<br>
Dibbehi kāmehi samangibhūto’;<br>
Te coditā gotamasāvakena,<br>
Saṃvegamāpādu samecca gopakaṃ.
</p>

<p><span class="parno">38</span>
<a class="pts1" id="pts2.274"></a>
<a id="p_7D_861" class="ms"></a>
‘Handa <span class="var" title="byāyamāma (bj) | vigāyāma (s1-3, km) | vitāyāma (pts1)" id="note407">viyāyāma</span>
<span class="var" title="viyāyamāma (bj, s1-3, km, pts1)" id="note408">byāyāma</span>,<br>
Mā no mayaṃ parapessā ahumhā’;<br>
Tesaṃ duve vīriyamārabhiṃsu,<br>
Anussaraṃ gotamasāsanāni.
</p>

<p><span class="parno">39</span>
<a id="p_7D_862" class="ms"></a>
Idheva cittāni virājayitvā,<br>
Kāmesu ādīnavamaddasaṃsu;<br>
Te kāmasaṃyojanabandhanāni,<br>
Pāpimayogāni duraccayāni.
</p>

<p><span class="parno">40</span>
<a id="p_7D_863" class="ms"></a>
Nāgova <span class="var" title="sandānaguṇāni (bj, pts1) | santāni guṇāni (s1-3, km)" id="note409">sannāni guṇāni</span> chetvā,<br>
Deve tāvatiṃse atikkamiṃsu;<br>
Saindā devā sapajāpatikā,<br>
Sabbe sudhammāya sabhāyupaviṭṭhā.
</p>

<p><span class="parno">41</span>
<a id="p_7D_864" class="ms"></a>
Tesaṃ nisinnānaṃ abhikkamiṃsu,<br>
Vīrā virāgā virajaṃ karontā;<br>
Te disvā saṃvegamakāsi vāsavo,<br>
Devābhibhū devagaṇassa majjhe.
</p>

<p><span class="parno">42</span>
<a id="p_7D_865" class="ms"></a>
‘Imehi te hīnakāyūpapannā,<br>
Deve tāvatiṃse abhikkamanti’;<br>
Saṃvegajātassa vaco nisamma,<br>
So gopako vāsavamajjhabhāsi.
</p>

<p><span class="parno">43</span>
<a id="p_7D_866" class="ms"></a>
‘Buddho janindatthi manussaloke,<br>
Kāmābhibhū sakyamunīti ñāyati;<br>
Tasseva te puttā satiyā vihīnā,<br>
Coditā mayā te satimajjhalatthuṃ’.
</p>

<p><span class="parno">44</span>
<a class="pts1" id="pts2.275"></a>
<a id="p_7D_867" class="ms"></a>
Tiṇṇaṃ tesaṃ <span class="var" title="vasīnettha (bj) | avasinettha (s1-3, km) | avasīnettha (pts1)" id="note410">āvasinettha</span> eko,<br>
Gandhabbakāyūpagato vasīno;<br>
Dve ca sambodhipathānusārino,<br>
Devepi hīḷenti samāhitattā.
</p>

<p><span class="parno">45</span>
<a id="p_7D_868" class="ms"></a>
Etādisī dhammappakāsanettha,<br>
Na tattha kinkankhati koci sāvako;<br>
Nitiṇṇaoghaṃ vicikicchachinnaṃ,<br>
Buddhaṃ namassāma jinaṃ janindaṃ.
</p>

<p><span class="parno">46</span>
<a id="p_7D_869" class="ms"></a>
Yaṃ te dhammaṃ idhaññāya,<br>
visesaṃ
<span class="var" title="ajjhagamaṃsu (s1-3) | ajjhagamaṃsuṃ (km)" id="note411">ajjhagaṃsu</span> te;<br>
Kāyaṃ brahmapurohitaṃ,<br>
duve tesaṃ visesagū.
</p>

<p><span class="parno">47</span>
<a id="p_7D_870" class="ms"></a>
Tassa dhammassa pattiyā,<br>
āgatamhāsi mārisa;<br>
Katāvakāsā bhagavatā,<br>
pañhaṃ pucchemu mārisā"ti.
</p>
</blockquote>
<hr>

<p><span class="parno">48</span><a class="wp" id="wp1.13"></a>
<a id="p_7D_871" class="ms"></a>
<a class="msdiv" id="msdiv_355"></a>
Atha kho bhagavato etadahosi: "dīgharattaṃ visuddho kho ayaṃ <span class="var" title="sakko (bj, s1-3, km, pts1)" id="note412">yakkho</span>, yaṃ kiñci
maṃ pañhaṃ pucchissati, sabbaṃ taṃ atthasañhitaṃyeva pucchissati, no
anatthasañhitaṃ. Yañcassāhaṃ puṭṭho byākarissāmi, taṃ khippameva
ājānissatī"ti.</p>

<p><span class="parno">49</span>
<a id="p_7D_872" class="ms"></a>
<a class="msdiv" id="msdiv_356"></a>
Atha kho bhagavā sakkaṃ devānamindaṃ gāthāya ajjhabhāsi: </p>
<blockquote>

<p><span class="parno">50</span>
<a id="p_7D_873" class="ms"></a>
"Puccha vāsava maṃ pañhaṃ,<br>
yaṃ kiñci manasicchasi;<br>
Tassa tasseva pañhassa,<br>
ahaṃ antaṃ karomi te"ti.
</p>
</blockquote>
<p class="endsection">Paṭhamabhāṇavāro niṭṭhito.</p>
<hr>

<p><span class="parno">51</span><a class="wp" id="wp2.1"></a>
<a class="pts1" id="pts2.276"></a>
<a id="p_7D_875" class="ms"></a>
<a class="msdiv" id="msdiv_357"></a>
Katāvakāso sakko <span class="var" title="devānamindo bhagavantaṃ imaṃ (pts1)" id="note413">devānamindo bhagavatā imaṃ bhagavantaṃ</span> paṭhamaṃ pañhaṃ
apucchi:</p>

<p><span class="parno">52</span>
<a id="p_7D_876" class="ms"></a>
"Kiṃsaṃyojanā nu kho, mārisa, devā manussā asurā nāgā gandhabbā ye caññe santi
puthukāyā, te: ‘averā adaṇḍā asapattā abyāpajjā viharemu averino’ti iti ca
nesaṃ hoti, atha ca pana saverā sadaṇḍā sasapattā sabyāpajjā viharanti
saverino"ti? Itthaṃ sakko devānamindo <span class="var" title="imaṃ paṭhamaṃ pañhaṃ (pts1)" id="note414">bhagavantaṃ pañhaṃ</span> apucchi. Tassa bhagavā
pañhaṃ puṭṭho byākāsi:</p>

<p><span class="parno">53</span>
<a id="p_7D_877" class="ms"></a>
"Issāmacchariyasaṃyojanā kho, devānaminda, devā manussā asurā nāgā gandhabbā ye
caññe santi puthukāyā, te: ‘averā adaṇḍā asapattā abyāpajjā viharemu averino’ti
iti ca nesaṃ hoti, atha ca pana saverā sadaṇḍā sasapattā sabyāpajjā viharanti
saverino"ti. Itthaṃ bhagavā sakkassa devānamindassa pañhaṃ puṭṭho byākāsi.
Attamano sakko devānamindo bhagavato bhāsitaṃ abhinandi anumodi: "evametaṃ,
bhagavā, evametaṃ, sugata. Tiṇṇā mettha kankhā vigatā kathankathā bhagavato
pañhaveyyākaraṇaṃ sutvā"ti.</p>
<hr>

<p><span class="parno">54</span><a class="wp" id="wp2.2"></a>
<a class="pts1" id="pts2.277"></a>
<a id="p_7D_878" class="ms"></a>
<a class="msdiv" id="msdiv_358"></a>
Itiha sakko devānamindo bhagavato bhāsitaṃ abhinanditvā anumoditvā bhagavantaṃ
<span class="var" title="uttariṃ (bj, s1-3, km, pts1)" id="note415">uttari</span> pañhaṃ apucchi:</p>

<p><span class="parno">55</span>
<a id="p_7D_879" class="ms"></a>
"Issāmacchariyaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ;
kismiṃ sati issāmacchariyaṃ hoti; kismiṃ asati issāmacchariyaṃ na hotī"ti?
"Issāmacchariyaṃ kho, devānaminda, piyāppiyanidānaṃ piyāppiyasamudayaṃ
piyāppiyajātikaṃ piyāppiyapabhavaṃ; piyāppiye sati issāmacchariyaṃ hoti,
piyāppiye asati issāmacchariyaṃ na hotī"ti.</p>

<p><span class="parno">56</span>
<a id="p_7D_880" class="ms"></a>
"Piyāppiyaṃ <span class="var" title="kho pana (bj, c1)" id="note416">pana</span>, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ;
kismiṃ sati piyāppiyaṃ hoti; kismiṃ asati piyāppiyaṃ na hotī"ti? "Piyāppiyaṃ
kho, devānaminda, chandanidānaṃ chandasamudayaṃ chandajātikaṃ chandapabhavaṃ;
chande sati piyāppiyaṃ hoti; chande asati piyāppiyaṃ na hotī"ti.</p>

<p><span class="parno">57</span>
<a id="p_7D_881" class="ms"></a>
"<span class="var" title="kho pana (bj, c1)" id="note417">Chando pana</span>, mārisa, kiṃnidāno kiṃsamudayo kiṃjātiko kiṃpabhavo; kismiṃ sati
chando hoti; kismiṃ asati chando na hotī"ti? "Chando kho, devānaminda,
vitakkanidāno vitakkasamudayo vitakkajātiko vitakkapabhavo; vitakke sati chando
hoti; vitakke asati chando na hotī"ti.</p>

<p><span class="parno">58</span>
<a id="p_7D_882" class="ms"></a>
"<span class="var" title="kho pana (bj, c1)" id="note418">Vitakko pana</span>, mārisa, kiṃnidāno kiṃsamudayo kiṃjātiko kiṃpabhavo; kismiṃ sati
vitakko hoti; kismiṃ asati vitakko na hotī"ti? "Vitakko kho, devānaminda,
papañcasaññāsankhānidāno papañcasaññāsankhāsamudayo papañcasaññāsankhājātiko papañcasaññāsankhāpabhavo; papañcasaññāsankhāya sati vitakko hoti; papañcasaññāsankhāya asati vitakko na hotī"ti.</p>
<hr>

<p><span class="parno">59</span><a class="wp" id="wp2.3"></a>
<a id="p_7D_883" class="ms"></a>
"Kathaṃ paṭipanno pana, mārisa, bhikkhu papañca&shy;saññāsankhā&shy;nirodhasāruppagāminiṃ paṭipadaṃ paṭipanno hotī"ti?</p>
<h3>2.2. Vedanākammaṭṭhāna</h3>

<p><span class="parno">60</span>
<a class="pts1" id="pts2.278"></a>
<a id="p_7D_884" class="ms"></a>
<a class="msdiv" id="msdiv_359"></a>
" <span class="var" title="... cāhaṃ (s1-3, km) | ... pahaṃ (pts1)" id="note419">Somanassampāhaṃ</span>, devānaminda, duvidhena vadāmi—sevitabbampi, asevitabbampi.
Domanassampāhaṃ, devānaminda, duvidhena vadāmi—sevitabbampi, asevitabbampi.
Upekkhampāhaṃ, devānaminda, duvidhena vadāmi—sevitabbampi, asevitabbampi.</p>

<p><span class="parno">61</span>
<a id="p_7D_885" class="ms"></a>
<a class="msdiv" id="msdiv_360"></a>
Somanassampāhaṃ, devānaminda, duvidhena vadāmi sevitabbampi, asevitabbampīti
iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā somanassaṃ
‘imaṃ kho me somanassaṃ sevato akusalā dhammā abhivaḍḍhanti, kusalā dhammā
parihāyantī’ti, evarūpaṃ somanassaṃ na sevitabbaṃ. Tattha yaṃ jaññā somanassaṃ
‘imaṃ kho me somanassaṃ sevato akusalā dhammā parihāyanti, kusalā dhammā
abhivaḍḍhantī’ti, evarūpaṃ somanassaṃ sevitabbaṃ. Tattha yañce savitakkaṃ
savicāraṃ, yañce avitakkaṃ avicāraṃ, ye avitakke avicāre, <span class="var" title="se (pts1)" id="note420">te</span> paṇītatare.
Somanassampāhaṃ, devānaminda, duvidhena vadāmi sevitabbampi, asevitabbampīti.
Iti yaṃ taṃ vuttaṃ, idametaṃ paṭicca vuttaṃ.</p>

<p><span class="parno">62</span>
<a class="pts1" id="pts2.279"></a>
<a id="p_7D_886" class="ms"></a>
<a class="msdiv" id="msdiv_361"></a>
Domanassampāhaṃ, devānaminda, duvidhena vadāmi sevitabbampi, asevitabbampīti
iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā domanassaṃ
‘imaṃ kho me domanassaṃ sevato akusalā dhammā abhivaḍḍhanti, kusalā dhammā
parihāyantī’ti, evarūpaṃ domanassaṃ na sevitabbaṃ. Tattha yaṃ jaññā domanassaṃ
‘imaṃ kho me domanassaṃ sevato akusalā dhammā parihāyanti, kusalā dhammā
abhivaḍḍhantī’ti, evarūpaṃ domanassaṃ sevitabbaṃ. Tattha yañce savitakkaṃ
savicāraṃ, yañce avitakkaṃ avicāraṃ, ye avitakke avicāre, te paṇītatare.
Domanassampāhaṃ, devānaminda, duvidhena vadāmi sevitabbampi, asevitabbampīti
iti yaṃ taṃ vuttaṃ, idametaṃ paṭicca vuttaṃ.</p>

<p><span class="parno">63</span>
<a id="p_7D_887" class="ms"></a>
<a class="msdiv" id="msdiv_362"></a>
Upekkhampāhaṃ, devānaminda, duvidhena vadāmi sevitabbampi, asevitabbampīti iti
kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā upekkhaṃ ‘imaṃ
kho me upekkhaṃ sevato akusalā dhammā abhivaḍḍhanti, kusalā dhammā
parihāyantī’ti, evarūpā upekkhā na sevitabbā. Tattha yaṃ jaññā upekkhaṃ ‘imaṃ
kho me upekkhaṃ sevato akusalā dhammā parihāyanti, kusalā dhammā
abhivaḍḍhantī’ti, evarūpā upekkhā sevitabbā. Tattha yañce savitakkaṃ savicāraṃ,
yañce avitakkaṃ avicāraṃ, ye avitakke avicāre, te paṇītatare. Upekkhampāhaṃ,
devānaminda, duvidhena vadāmi sevitabbampi, asevitabbampīti iti yaṃ taṃ vuttaṃ,
idametaṃ paṭicca vuttaṃ.</p>

<p><span class="parno">64</span>
<a id="p_7D_888" class="ms"></a>
<a class="msdiv" id="msdiv_363"></a>
Evaṃ paṭipanno kho, devānaminda, bhikkhu papañcasaññāsankhānirodhasāruppagāminiṃ paṭipadaṃ paṭipanno hotī"ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi: "evametaṃ, bhagavā, evametaṃ, sugata. Tiṇṇā mettha kankhā vigatā kathankathā bhagavato pañhaveyyākaraṇaṃ sutvā"ti.</p>
<h3>2.3. Pātimokkhasaṃvara</h3>

<p><span class="parno">65</span><a class="wp" id="wp2.4"></a>
<a id="p_7D_889" class="ms"></a>
<a class="msdiv" id="msdiv_364"></a>
Itiha sakko devānamindo bhagavato bhāsitaṃ abhinanditvā anumoditvā bhagavantaṃ
uttari pañhaṃ apucchi: </p>

<p><span class="parno">66</span>
<a id="p_7D_890" class="ms"></a>
"Kathaṃ paṭipanno pana, mārisa, bhikkhu pātimokkhasaṃvarāya paṭipanno hotī"ti?
"  Kāyasamācārampāhaṃ, devānaminda, duvidhena vadāmi—sevitabbampi,
asevitabbampi. Vacīsamācārampāhaṃ, devānaminda, duvidhena vadāmi – 
sevitabbampi, asevitabbampi. Pariyesanaṃpāhaṃ, devānaminda, duvidhena vadāmi – 
sevitabbampi, asevitabbampi.</p>

<p><span class="parno">67</span>
<a class="pts1" id="pts2.280"></a>
<a id="p_7D_891" class="ms"></a>
Kāyasamācārampāhaṃ, devānaminda, duvidhena vadāmi sevitabbampi asevitabbampīti
iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā kāyasamācāraṃ
‘imaṃ kho me kāyasamācāraṃ sevato akusalā dhammā abhivaḍḍhanti, kusalā dhammā
parihāyantī’ti, evarūpo kāyasamācāro na sevitabbo. Tattha yaṃ jaññā
kāyasamācāraṃ ‘imaṃ kho me kāyasamācāraṃ sevato akusalā dhammā parihāyanti,
kusalā dhammā abhivaḍḍhantī’ti, evarūpo kāyasamācāro sevitabbo.
Kāyasamācārampāhaṃ, devānaminda, duvidhena vadāmi—sevitabbampi,
asevitabbampīti iti yaṃ taṃ vuttaṃ, idametaṃ paṭicca vuttaṃ.</p>

<p><span class="parno">68</span>
<a id="p_7D_892" class="ms"></a>
Vacīsamācārampāhaṃ, devānaminda, duvidhena vadāmi—sevitabbampi,
asevitabbampīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ
jaññā vacīsamācāraṃ ‘imaṃ kho me vacīsamācāraṃ sevato akusalā dhammā
abhivaḍḍhanti, kusalā dhammā parihāyantī’ti, evarūpo vacīsamācāro na sevitabbo.
Tattha yaṃ jaññā vacīsamācāraṃ ‘imaṃ kho me vacīsamācāraṃ sevato akusalā dhammā
parihāyanti, kusalā dhammā abhivaḍḍhantī’ti, evarūpo vacīsamācāro sevitabbo.
Vacīsamācārampāhaṃ, devānaminda, duvidhena vadāmi—sevitabbampi,
asevitabbampīti iti yaṃ taṃ vuttaṃ, idametaṃ paṭicca vuttaṃ.</p>

<p><span class="parno">69</span>
<a id="p_7D_893" class="ms"></a>
Pariyesanaṃpāhaṃ, devānaminda, duvidhena vadāmi—sevitabbampi, asevitabbampīti
iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā pariyesanaṃ
‘imaṃ kho me pariyesanaṃ sevato akusalā dhammā abhivaḍḍhanti, kusalā dhammā
parihāyantī’ti, evarūpā pariyesanā na sevitabbā. Tattha yaṃ jaññā pariyesanaṃ
‘imaṃ kho me pariyesanaṃ sevato akusalā dhammā parihāyanti, kusalā dhammā
abhivaḍḍhantī’ti, evarūpā pariyesanā sevitabbā. Pariyesanaṃpāhaṃ, devānaminda,
duvidhena vadāmi—sevitabbampi, asevitabbampīti iti yaṃ taṃ vuttaṃ, idametaṃ
paṭicca vuttaṃ.</p>

<p><span class="parno">70</span>
<a class="pts1" id="pts2.281"></a>
<a id="p_7D_894" class="ms"></a>
Evaṃ paṭipanno kho, devānaminda, bhikkhu pātimokkhasaṃvarāya paṭipanno hotī"ti.
Itthaṃ bhagavā sakkassa devānamindassa pañhaṃ puṭṭho byākāsi. Attamano sakko
devānamindo bhagavato bhāsitaṃ abhinandi anumodi: "evametaṃ, bhagavā, evametaṃ,
sugata. Tiṇṇā mettha kankhā vigatā kathankathā bhagavato pañhaveyyākaraṇaṃ
sutvā"ti.</p>
<h3>2.4. Indriyasaṃvara</h3>

<p><span class="parno">71</span><a class="wp" id="wp2.5"></a>
<a id="p_7D_895" class="ms"></a>
<a class="msdiv" id="msdiv_365"></a>
Itiha sakko devānamindo bhagavato bhāsitaṃ abhinanditvā anumoditvā bhagavantaṃ
uttari pañhaṃ apucchi: </p>

<p><span class="parno">72</span>
<a id="p_7D_896" class="ms"></a>
"Kathaṃ paṭipanno pana, mārisa, bhikkhu indriyasaṃvarāya paṭipanno hotī"ti?
"Cakkhuviññeyyaṃ rūpampāhaṃ, devānaminda, duvidhena vadāmi—sevitabbampi,
asevitabbampi. Sotaviññeyyaṃ saddampāhaṃ, devānaminda, duvidhena vadāmi – 
sevitabbampi, asevitabbampi. Ghānaviññeyyaṃ gandhampāhaṃ, devānaminda,
duvidhena vadāmi—sevitabbampi, asevitabbampi. Jivhāviññeyyaṃ rasampāhaṃ,
devānaminda, duvidhena vadāmi—sevitabbampi, asevitabbampi. Kāyaviññeyyaṃ
phoṭṭhabbampāhaṃ, devānaminda, duvidhena vadāmi—sevitabbampi, asevitabbampi.
Manoviññeyyaṃ dhammampāhaṃ, devānaminda, duvidhena vadāmi—sevitabbampi,
asevitabbampī"ti.</p>

<p><span class="parno">73</span>
<a id="p_7D_897" class="ms"></a>
Evaṃ vutte, sakko devānamindo bhagavantaṃ etadavoca: </p>

<p><span class="parno">74</span>
<a class="pts1" id="pts2.282"></a>
<a id="p_7D_898" class="ms"></a>
"Imassa kho ahaṃ, bhante, bhagavatā sankhittena bhāsitassa evaṃ vitthārena
atthaṃ ājānāmi. Yathārūpaṃ, bhante, cakkhuviññeyyaṃ rūpaṃ sevato akusalā dhammā
abhivaḍḍhanti, kusalā dhammā parihāyanti, evarūpaṃ cakkhuviññeyyaṃ rūpaṃ na
sevitabbaṃ. Yathārūpañca kho, bhante, cakkhuviññeyyaṃ rūpaṃ sevato akusalā
dhammā parihāyanti, kusalā dhammā abhivaḍḍhanti, evarūpaṃ cakkhuviññeyyaṃ rūpaṃ
sevitabbaṃ. Yathārūpañca kho, bhante, sotaviññeyyaṃ saddaṃ sevato … pe  …
ghānaviññeyyaṃ gandhaṃ sevato … jivhāviññeyyaṃ rasaṃ sevato … kāyaviññeyyaṃ
phoṭṭhabbaṃ sevato … manoviññeyyaṃ dhammaṃ sevato akusalā dhammā abhivaḍḍhanti,
kusalā dhammā parihāyanti, evarūpo manoviññeyyo dhammo na sevitabbo.
Yathārūpañca kho, bhante, manoviññeyyaṃ dhammaṃ sevato akusalā dhammā
parihāyanti, kusalā dhammā abhivaḍḍhanti, evarūpo manoviññeyyo dhammo
sevitabbo.</p>

<p><span class="parno">75</span>
<a id="p_7D_899" class="ms"></a>
Imassa kho me, bhante, bhagavatā sankhittena bhāsitassa evaṃ vitthārena atthaṃ
ājānato tiṇṇā mettha kankhā vigatā kathankathā bhagavato pañhaveyyākaraṇaṃ
sutvā"ti.</p>
<hr>

<p><span class="parno">76</span><a class="wp" id="wp2.6"></a>
<a id="p_7D_900" class="ms"></a>
<a class="msdiv" id="msdiv_366"></a>
Itiha sakko devānamindo bhagavato bhāsitaṃ abhinanditvā anumoditvā bhagavantaṃ
uttari pañhaṃ apucchi: </p>

<p><span class="parno">77</span>
<a id="p_7D_901" class="ms"></a>
"Sabbeva nu kho, mārisa, samaṇabrāhmaṇā ekantavādā ekantasīlā ekantachandā
ekantaajjhosānā"ti? "Na kho, devānaminda, sabbe samaṇabrāhmaṇā ekantavādā
ekantasīlā ekantachandā ekantaajjhosānā"ti.</p>

<p><span class="parno">78</span>
<a id="p_7D_902" class="ms"></a>
"Kasmā pana, mārisa, na sabbe samaṇabrāhmaṇā ekantavādā ekantasīlā ekantachandā
ekantaajjhosānā"ti? "Anekadhātu nānādhātu kho, devānaminda, loko. Tasmiṃ
anekadhātunānādhātusmiṃ loke yaṃ yadeva sattā dhātuṃ abhinivisanti, taṃ tadeva
thāmasā parāmāsā abhinivissa voharanti: ‘idameva saccaṃ moghamaññan’ti. Tasmā
na sabbe samaṇabrāhmaṇā ekantavādā ekantasīlā ekantachandā ekantaajjhosānā"ti.</p>

<p><span class="parno">79</span>
<a class="pts1" id="pts2.283"></a>
<a id="p_7D_903" class="ms"></a>
"Sabbeva nu kho, mārisa, samaṇabrāhmaṇā accantaniṭṭhā accantayogakkhemī
accantabrahmacārī accantapariyosānā"ti? "Na kho, devānaminda, sabbe
samaṇabrāhmaṇā accantaniṭṭhā accantayogakkhemī accantabrahmacārī
accantapariyosānā"ti.</p>

<p><span class="parno">80</span>
<a id="p_7D_904" class="ms"></a>
"Kasmā pana, mārisa, na sabbe samaṇabrāhmaṇā accantaniṭṭhā accantayogakkhemī
accantabrahmacārī accantapariyosānā"ti? "Ye kho, devānaminda, bhikkhū
taṇhāsankhayavimuttā te accantaniṭṭhā accantayogakkhemī accantabrahmacārī
accantapariyosānā. Tasmā na sabbe samaṇabrāhmaṇā accantaniṭṭhā
accantayogakkhemī accantabrahmacārī accantapariyosānā"ti.</p>
<hr>

<p><span class="parno">81</span>
<a id="p_7D_905" class="ms"></a>
Itthaṃ bhagavā sakkassa devānamindassa pañhaṃ puṭṭho byākāsi. Attamano sakko
devānamindo bhagavato bhāsitaṃ abhinandi anumodi: "evametaṃ, bhagavā, evametaṃ,
sugata. Tiṇṇā mettha kankhā vigatā kathankathā bhagavato pañhaveyyākaraṇaṃ
sutvā"ti.</p>

<p><span class="parno">82</span>
<a id="p_7D_906" class="ms"></a>
<a class="msdiv" id="msdiv_367"></a>
Itiha sakko devānamindo bhagavato bhāsitaṃ abhinanditvā anumoditvā bhagavantaṃ
etadavoca: </p>
<hr>

<p><span class="parno">83</span><a class="wp" id="wp2.7"></a>
<a id="p_7D_907" class="ms"></a>
"Ejā, bhante, rogo, ejā gaṇḍo, ejā sallaṃ, ejā imaṃ purisaṃ parikaḍḍhati tassa
tasseva bhavassa abhinibbattiyā. Tasmā ayaṃ puriso uccāvacamāpajjati. Yesāhaṃ,
bhante, pañhānaṃ ito bahiddhā aññesu samaṇabrāhmaṇesu okāsakammampi nālatthaṃ,
te me bhagavatā byākatā. Dīgharattānusayitañca <span class="var" title="yañca pana (s1-3, km) | yañca pana (pts1)" id="note423">pana</span> me vicikicchākathaṃkathāsallaṃ, tañca bhagavatā abbuḷhan"ti.</p>

<p><span class="parno">84</span>
<a class="pts1" id="pts2.284"></a>
<a id="p_7D_908" class="ms"></a>
"Abhijānāsi no tvaṃ, devānaminda, ime pañhe aññe samaṇabrāhmaṇe pucchitā"ti?
"Abhijānāmahaṃ, bhante, ime pañhe aññe samaṇabrāhmaṇe pucchitā"ti. "Yathā
kathaṃ pana te, devānaminda, byākaṃsu? Sace te agaru bhāsassū"ti. "Na kho me,
bhante, garu yatthassa bhagavā nisinno bhagavantarūpo vā"ti. "Tena hi,
devānaminda, bhāsassū"ti. " <span class="var" title="yesāhaṃ (s1-3, km) | ye sāhaṃ (pts1)" id="note424">Yesvāhaṃ</span>, bhante, maññāmi samaṇabrāhmaṇā āraññikā
pantasenāsanāti, tyāhaṃ upasankamitvā ime pañhe pucchāmi, te mayā puṭṭhā na
sampāyanti, asampāyantā mamaṃyeva paṭipucchanti: ‘ko nāmo āyasmā’ti? Tesāhaṃ
puṭṭho byākaromi: ‘ahaṃ kho, mārisa, sakko devānamindo’ti. Te mamaṃyeva uttari
paṭipucchanti: ‘kiṃ panāyasmā, <span class="var" title="devānamindo (pts1)" id="note425">devānaminda</span>, kammaṃ katvā imaṃ ṭhānaṃ patto’ti?
Tesāhaṃ yathāsutaṃ yathāpariyattaṃ dhammaṃ desemi. Te tāvatakeneva attamanā
honti: ‘sakko ca no devānamindo diṭṭho, yañca no apucchimhā, tañca no
byākāsī’ti. Te aññadatthu mamaṃyeva sāvakā sampajjanti, na cāhaṃ tesaṃ. Ahaṃ
kho pana, bhante, bhagavato sāvako sotāpanno avinipātadhammo niyato
sambodhiparāyaṇo"ti.</p>
<h3>2.5. Somanassa&shy;paṭilābha&shy;kathā</h3>

<p><span class="parno">85</span>
<a class="pts1" id="pts2.285"></a>
<a id="p_7D_909" class="ms"></a>
<a class="msdiv" id="msdiv_368"></a>
"Abhijānāsi no tvaṃ, devānaminda, ito pubbe evarūpaṃ vedapaṭilābhaṃ
somanassapaṭilābhan"ti? "Abhijānāmahaṃ, bhante, ito pubbe evarūpaṃ
vedapaṭilābhaṃ somanassapaṭilābhan"ti. "Yathā kathaṃ pana tvaṃ, devānaminda,
abhijānāsi ito pubbe evarūpaṃ vedapaṭilābhaṃ somanassapaṭilābhan"ti?</p>

<p><span class="parno">86</span>
<a id="p_7D_910" class="ms"></a>
"Bhūtapubbaṃ, bhante, devāsurasangāmo <span class="var" title="samūpabyuḷho (s1) | samupabyuḷho (s2, s3, km) | samūpabbūḷho (pts1)" id="note426">samupabyūḷho</span> ahosi. Tasmiṃ kho pana,
bhante, sangāme devā jiniṃsu, asurā <span class="var" title="parājiyiṃsu (bj) | parājiṃsu (pts1)" id="note427">parājayiṃsu</span>. Tassa mayhaṃ, bhante, taṃ
sangāmaṃ abhivijinitvā vijitasangāmassa etadahosi: ‘yā ceva dāni dibbā ojā yā
ca asurā ojā, <span class="var" title="ubhayamettha (bj, s1-3, km)" id="note428">ubhayametaṃ</span> devā paribhuñjissantī’ti. So kho pana me, bhante,
vedapaṭilābho somanassapaṭilābho sadaṇḍāvacaro sasatthāvacaro na nibbidāya na
virāgāya na nirodhāya na upasamāya na abhiññāya na sambodhāya na nibbānāya
saṃvattati. Yo kho pana me ayaṃ, bhante, bhagavato dhammaṃ sutvā vedapaṭilābho
somanassapaṭilābho, so adaṇḍāvacaro asatthāvacaro ekantanibbidāya virāgāya
nirodhāya upasamāya abhiññāya sambodhāya nibbānāya saṃvattatī"ti.</p>
<hr>

<p><span class="parno">87</span><a class="wp" id="wp2.8"></a>
<a id="p_7D_911" class="ms"></a>
<a class="msdiv" id="msdiv_369"></a>
"Kiṃ pana tvaṃ, devānaminda, atthavasaṃ sampassamāno evarūpaṃ vedapaṭilābhaṃ
somanassapaṭilābhaṃ pavedesī"ti? "Cha kho ahaṃ, bhante, atthavase sampassamāno
evarūpaṃ vedapaṭilābhaṃ somanassapaṭilābhaṃ pavedemi.</p>
<blockquote>

<p><span class="parno">88</span>
<a id="p_7D_912" class="ms"></a>
Idheva tiṭṭhamānassa,<br>
devabhūtassa me sato;<br>
Punarāyu ca me laddho,<br>
evaṃ jānāhi mārisa.
</p>
</blockquote>

<p><span class="parno">89</span>
<a class="pts1" id="pts2.286"></a>
<a id="p_7D_913" class="ms"></a>
Imaṃ kho ahaṃ, bhante, paṭhamaṃ atthavasaṃ sampassamāno evarūpaṃ vedapaṭilābhaṃ
somanassapaṭilābhaṃ pavedemi.</p>
<blockquote>

<p><span class="parno">90</span>
<a id="p_7D_914" class="ms"></a>
Cutāhaṃ diviyā kāyā,<br>
āyuṃ hitvā amānusaṃ;<br>
Amūḷho gabbhamessāmi,<br>
yattha me ramatī mano.
</p>
</blockquote>

<p><span class="parno">91</span>
<a id="p_7D_915" class="ms"></a>
Imaṃ kho ahaṃ, bhante, dutiyaṃ atthavasaṃ sampassamāno evarūpaṃ vedapaṭilābhaṃ
somanassapaṭilābhaṃ pavedemi.</p>
<blockquote>

<p><span class="parno">92</span>
<a id="p_7D_916" class="ms"></a>
Svāhaṃ <span class="var" title="amūḷhapañhassa (s1-3, km) | amūḷhapanh'assu (pts1)" id="note429">amūḷhapaññassa</span>,<br>
viharaṃ sāsane rato;<br>
Ñāyena viharissāmi,<br>
sampajāno paṭissato.
</p>
</blockquote>

<p><span class="parno">93</span>
<a id="p_7D_917" class="ms"></a>
Imaṃ kho ahaṃ, bhante, tatiyaṃ atthavasaṃ sampassamāno evarūpaṃ vedapaṭilābhaṃ
somanassapaṭilābhaṃ pavedemi.</p>
<blockquote>

<p><span class="parno">94</span>
<a id="p_7D_918" class="ms"></a>
Ñāyena me carato ca,<br>
sambodhi ce bhavissati;<br>
Aññātā viharissāmi,<br>
sveva anto bhavissati.
</p>
</blockquote>

<p><span class="parno">95</span>
<a id="p_7D_919" class="ms"></a>
Imaṃ kho ahaṃ, bhante, catutthaṃ atthavasaṃ sampassamāno evarūpaṃ
vedapaṭilābhaṃ somanassapaṭilābhaṃ pavedemi.</p>
<blockquote>

<p><span class="parno">96</span>
<a id="p_7D_920" class="ms"></a>
Cutāhaṃ mānusā kāyā,<br>
āyuṃ hitvāna mānusaṃ;<br>
Puna devo bhavissāmi,<br>
devalokamhi uttamo.
</p>
</blockquote>

<p><span class="parno">97</span>
<a id="p_7D_921" class="ms"></a>
Imaṃ kho ahaṃ, bhante, pañcamaṃ atthavasaṃ sampassamāno evarūpaṃ vedapaṭilābhaṃ
somanassapaṭilābhaṃ pavedemi.</p>
<blockquote>

<p><span class="parno">98</span>
<a id="p_7D_922" class="ms"></a>
<span class="var" title="ye (?)" id="note430">Te</span> paṇītatarā devā,<br>
akaniṭṭhā yasassino;<br>
Antime vattamānamhi,<br>
so nivāso bhavissati.
</p>
</blockquote>

<p><span class="parno">99</span>
<a class="pts1" id="pts2.287"></a>
<a id="p_7D_923" class="ms"></a>
Imaṃ kho ahaṃ, bhante, chaṭṭhaṃ atthavasaṃ sampassamāno evarūpaṃ vedapaṭilābhaṃ
somanassapaṭilābhaṃ pavedemi.</p>
<hr>

<p><span class="parno">100</span>
<a id="p_7D_924" class="ms"></a>
Ime kho ahaṃ, bhante, cha atthavase sampassamāno evarūpaṃ vedapaṭilābhaṃ
somanassapaṭilābhaṃ pavedemi.</p>
<blockquote>

<p><span class="parno">101</span><a class="wp" id="wp2.9"></a>
<a id="p_7D_925" class="ms"></a>
<a class="msdiv" id="msdiv_370"></a>
Apariyositasankappo,<br>
vicikiccho kathankathī;<br>
Vicariṃ dīghamaddhānaṃ,<br>
anvesanto tathāgataṃ.
</p>

<p><span class="parno">102</span>
<a id="p_7D_926" class="ms"></a>
Yassu maññāmi samaṇe,<br>
pavivittavihārino;<br>
Sambuddhā iti maññāno,<br>
gacchāmi te upāsituṃ.
</p>

<p><span class="parno">103</span>
<a id="p_7D_927" class="ms"></a>
‘Kathaṃ ārādhanā hoti,<br>
kathaṃ hoti virādhanā’;<br>
Iti puṭṭhā na
<span class="var" title="sambhonti (bj, s1-3, km, pts1)" id="note431">sampāyanti</span>,<br>
magge paṭipadāsu ca.
</p>

<p><span class="parno">104</span>
<a id="p_7D_928" class="ms"></a>
Tyassu yadā maṃ jānanti,<br>
sakko devānamāgato;<br>
Tyassu mameva pucchanti,<br>
<span class="squo">‘</span> kiṃ katvā pāpuṇī idaṃ’.</p>

<p><span class="parno">105</span>
<a id="p_7D_929" class="ms"></a>
Tesaṃ yathāsutaṃ dhammaṃ,<br>
desayāmi <span class="var" title="janesuta (bj)" id="note432">jane
sutaṃ</span>;<br>
Tena attamanā honti,<br>
<span class="squo">‘</span> diṭṭho no vāsavoti ca’.</p>

<p><span class="parno">106</span>
<a id="p_7D_930" class="ms"></a>
Yadā ca buddhamaddakkhiṃ,<br>
vicikicchāvitāraṇaṃ;<br>
Somhi vītabhayo ajja,<br>
sambuddhaṃ
<span class="var" title="payirupāsayiṃ (s1-3, km, mr) | payirūpāsiya (pts1)" id="note433">payirupāsiya</span>.</p>

<p><span class="parno">107</span>
<a id="p_7D_931" class="ms"></a>
Taṇhāsallassa hantāraṃ,<br>
buddhaṃ appaṭipuggalaṃ;<br>
Ahaṃ vande mahāvīraṃ,<br>
buddhamādiccabandhunaṃ.
</p>

<p><span class="parno">108</span>
<a class="pts1" id="pts2.288"></a>
<a id="p_7D_932" class="ms"></a>
Yaṃ karomasi brahmuno,<br>
samaṃ devehi mārisa;<br>
Tadajja tuyhaṃ
<span class="var" title="dassāmi (s1-3, km) | dassāma (mr)" id="note434">kassāma</span>,<br>
handa sāmaṃ karoma te.
</p>

<p><span class="parno">109</span>
<a id="p_7D_933" class="ms"></a>
<span class="var" title="tvameva sivaṃ (s1-3, km) | tuvamevasi (pts1)" id="note435">Tvameva asi</span> sambuddho,<br>
tuvaṃ satthā anuttaro;<br>
Sadevakasmiṃ lokasmiṃ,<br>
natthi te paṭipuggalo"ti.
</p>
</blockquote>
<hr>

<p><span class="parno">110</span><a class="wp" id="wp2.10"></a>
<a id="p_7D_934" class="ms"></a>
<a class="msdiv" id="msdiv_371"></a>
Atha kho sakko devānamindo pañcasikhaṃ gandhabbaputtaṃ āmantesi: "bahūpakāro
kho mesi tvaṃ, tāta pañcasikha, yaṃ tvaṃ bhagavantaṃ paṭhamaṃ pasādesi. Tayā,
tāta, paṭhamaṃ pasāditaṃ pacchā mayaṃ taṃ bhagavantaṃ dassanāya upasankamimhā
arahantaṃ sammāsambuddhaṃ. Pettike vā ṭhāne ṭhapayissāmi, gandhabbarājā
bhavissasi, bhaddañca te sūriyavacchasaṃ dammi, sā hi te abhipatthitā"ti.</p>

<p><span class="parno">111</span>
<a id="p_7D_935" class="ms"></a>
Atha kho sakko devānamindo pāṇinā pathaviṃ parāmasitvā tikkhattuṃ udānaṃ
udānesi: </p>

<p><span class="parno">112</span>
<a id="p_7D_936" class="ms"></a>
"Namo tassa bhagavato arahato sammāsambuddhassa.</p>

<p><span class="parno">113</span>
<a id="p_7D_937" class="ms"></a>
Namo tassa bhagavato arahato sammāsambuddhassa.</p>

<p><span class="parno">114</span>
<a id="p_7D_938" class="ms"></a>
Namo tassa bhagavato arahato sammāsambuddhassā"ti.</p>

<p><span class="parno">115</span>
<a class="pts1" id="pts2.289"></a>
<a id="p_7D_939" class="ms"></a>
Imasmiñca pana veyyākaraṇasmiṃ bhaññamāne sakkassa devānamindassa virajaṃ
vītamalaṃ dhammacakkhuṃ udapādi: "yaṃ kiñci samudayadhammaṃ sabbaṃ taṃ
nirodhadhamman"ti. Aññesañca asītiyā devatāsahassānaṃ; iti ye sakkena
devānamindena ajjhiṭṭhapañhā puṭṭhā, te bhagavatā byākatā. Tasmā imassa
veyyākaraṇassa sakkapañhātveva adhivacananti.</p>
<p class="endsutta">Sakkapañhasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./dn20.html"></a><a id="next-sutta" href="./dn22.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN21: Sakkapañha Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
