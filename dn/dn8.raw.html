<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 8</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN8:  Mahāsīhanāda Sutta - The Great Lion's Roar</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>
<div lang="pi">

<p><span class="parno">1</span><a class="wp" id="wp1"></a>
<a class="pts1" id="pts1.161"></a>
<a id="p_6D_630" class="ms"></a>
<a class="msdiv" id="msdiv_381"></a>
<span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="ujuññāyaṃ (bj, s1-3, km, pts1)" id="note186">uruññāyaṃ</span> viharati kaṇṇakatthale migadāye. Atha kho
acelo kassapo yena bhagavā tenupasankami; upasankamitvā bhagavatā saddhiṃ
sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ
ṭhito kho acelo kassapo bhagavantaṃ etadavoca: "  <a class="wp" id="wp2"></a>sutaṃ metaṃ, bho gotama:
‘samaṇo gotamo sabbaṃ tapaṃ garahati, sabbaṃ tapassiṃ lūkhājīviṃ ekaṃsena
upakkosati upavadatī’ti. Ye te, bho gotama, evamāhaṃsu: ‘samaṇo gotamo sabbaṃ
tapaṃ garahati, sabbaṃ tapassiṃ lūkhājīviṃ ekaṃsena upakkosati upavadatī’ti,
kacci te bhoto gotamassa vuttavādino, na ca bhavantaṃ gotamaṃ abhūtena
abbhācikkhanti, dhammassa cānudhammaṃ byākaronti, na ca koci sahadhammiko
<span class="var" title="vādānupāto (^sn12.24#1 [24. Aññatitthiyasutta])" id="note188">vādānuvādo</span> gārayhaṃ ṭhānaṃ āgacchati? Anabbhakkhātukāmā hi mayaṃ bhavantaṃ
gotaman"ti.</p>

<p><span class="parno">2</span><a class="wp" id="wp3"></a>
<a class="pts1" id="pts1.162"></a>
<a id="p_6D_631" class="ms"></a>
<a class="msdiv" id="msdiv_382"></a>
"Ye te, kassapa, evamāhaṃsu: ‘samaṇo gotamo sabbaṃ tapaṃ garahati, sabbaṃ
tapassiṃ lūkhājīviṃ ekaṃsena upakkosati upavadatī’ti, na me te vuttavādino,
abbhācikkhanti ca pana maṃ te asatā abhūtena. Idhāhaṃ, kassapa, ekaccaṃ
tapassiṃ lūkhājīviṃ passāmi dibbena cakkhunā visuddhena atikkantamānusakena
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannaṃ. Idha
panāhaṃ, kassapa, ekaccaṃ tapassiṃ lūkhājīviṃ passāmi dibbena cakkhunā
visuddhena atikkantamānusakena kāyassa bhedā paraṃ maraṇā sugatiṃ saggaṃ lokaṃ
upapannaṃ.</p>

<p><span class="parno">3</span>
<a id="p_6D_632" class="ms"></a>
<a class="msdiv" id="msdiv_383"></a>
Idhāhaṃ, kassapa, ekaccaṃ tapassiṃ appadukkhavihāriṃ passāmi dibbena cakkhunā
visuddhena atikkantamānusakena kāyassa bhedā paraṃ maraṇā apāyaṃ duggatiṃ
vinipātaṃ nirayaṃ upapannaṃ. Idha panāhaṃ, kassapa, ekaccaṃ tapassiṃ
appadukkhavihāriṃ passāmi dibbena cakkhunā visuddhena atikkantamānusakena
kāyassa bhedā paraṃ maraṇā sugatiṃ saggaṃ lokaṃ upapannaṃ. Yohaṃ, kassapa,
imesaṃ tapassīnaṃ evaṃ āgatiñca gatiñca cutiñca upapattiñca yathābhūtaṃ
pajānāmi, sohaṃ kiṃ sabbaṃ tapaṃ garahissāmi, sabbaṃ vā tapassiṃ lūkhājīviṃ
ekaṃsena upakkosissāmi upavadissāmi?</p>
<hr>

<p><span class="parno">4</span><a class="wp" id="wp4"></a>
<a id="p_6D_633" class="ms"></a>
<a class="msdiv" id="msdiv_384"></a>
Santi, kassapa, eke samaṇabrāhmaṇā paṇḍitā nipuṇā kataparappavādā
vālavedhirūpā. Te bhindantā maññe caranti paññāgatena diṭṭhigatāni. Tehipi me
saddhiṃ ekaccesu ṭhānesu sameti, ekaccesu ṭhānesu na sameti. Yaṃ te ekaccaṃ
vadanti ‘sādhū’ti, mayampi taṃ ekaccaṃ vadema ‘sādhū’ti. Yaṃ te ekaccaṃ vadanti
‘na sādhū’ti, mayampi taṃ ekaccaṃ vadema ‘na sādhū’ti. Yaṃ te ekaccaṃ vadanti
‘sādhū’ti, mayaṃ taṃ ekaccaṃ vadema ‘na sādhū’ti. Yaṃ te ekaccaṃ vadanti ‘na
sādhū’ti, mayaṃ taṃ ekaccaṃ vadema ‘sādhū’ti.</p>

<p><span class="parno">5</span>
<a class="pts1" id="pts1.163"></a>
<a id="p_6D_634" class="ms"></a>
Yaṃ mayaṃ ekaccaṃ vadema ‘sādhū’ti, parepi taṃ ekaccaṃ vadanti ‘sādhū’ti. Yaṃ
mayaṃ ekaccaṃ vadema ‘na sādhū’ti, parepi taṃ ekaccaṃ vadanti ‘na sādhū’ti. Yaṃ
mayaṃ ekaccaṃ vadema ‘na sādhū’ti, pare taṃ ekaccaṃ vadanti ‘sādhū’ti. Yaṃ
mayaṃ ekaccaṃ vadema ‘sādhū’ti, pare taṃ ekaccaṃ vadanti ‘na sādhū’ti.</p>
<h2>1. Samanuyuñjāpanakathā</h2>

<p><span class="parno">6</span><a class="wp" id="wp5"></a>
<a id="p_6D_635" class="ms"></a>
<a class="msdiv" id="msdiv_385"></a>
Tyāhaṃ upasankamitvā evaṃ vadāmi: ‘yesu no, āvuso, ṭhānesu na sameti, tiṭṭhantu
tāni ṭhānāni. Yesu ṭhānesu sameti, tattha viññū samanuyuñjantaṃ samanugāhantaṃ
samanubhāsantaṃ satthārā vā satthāraṃ sanghena vā sanghaṃ: "ye imesaṃ bhavataṃ
dhammā akusalā akusalasankhātā, sāvajjā sāvajjasankhātā, asevitabbā
asevitabbasankhātā, na alamariyā na alamariyasankhātā, kaṇhā kaṇhasankhātā. Ko
ime dhamme anavasesaṃ pahāya vattati, samaṇo vā gotamo, pare vā pana bhonto
gaṇācariyā"ti?</p>
<hr>

<p><span class="parno">7</span><a class="wp" id="wp6"></a>
<a id="p_6D_636" class="ms"></a>
<a class="msdiv" id="msdiv_386"></a>
Ṭhānaṃ kho panetaṃ, kassapa, vijjati, yaṃ viññū samanuyuñjantā samanugāhantā
samanubhāsantā evaṃ vadeyyuṃ: ‘ye imesaṃ bhavataṃ dhammā akusalā
akusalasankhātā, sāvajjā sāvajjasankhātā, asevitabbā asevitabbasankhātā, na
alamariyā na alamariyasankhātā, kaṇhā kaṇhasankhātā. Samaṇo gotamo ime dhamme
anavasesaṃ pahāya vattati, yaṃ vā pana bhonto pare gaṇācariyā’ti. Itiha,
kassapa, viññū samanuyuñjantā samanugāhantā samanubhāsantā amheva tattha
yebhuyyena pasaṃseyyuṃ.</p>

<p><span class="parno">8</span><a class="wp" id="wp7"></a>
<a id="p_6D_637" class="ms"></a>
<a class="msdiv" id="msdiv_387"></a>
Aparampi no, kassapa, viññū samanuyuñjantaṃ samanugāhantaṃ samanubhāsantaṃ
satthārā vā satthāraṃ sanghena vā sanghaṃ: ‘ye imesaṃ bhavataṃ dhammā kusalā
kusalasankhātā, anavajjā anavajjasankhātā, sevitabbā sevitabbasankhātā,
alamariyā alamariyasankhātā, sukkā sukkasankhātā. Ko ime dhamme anavasesaṃ
samādāya vattati, samaṇo vā gotamo, pare vā pana bhonto gaṇācariyā’ti?</p>

<p><span class="parno">9</span><a class="wp" id="wp8"></a>
<a class="pts1" id="pts1.164"></a>
<a id="p_6D_638" class="ms"></a>
<a class="msdiv" id="msdiv_388"></a>
Ṭhānaṃ kho panetaṃ, kassapa, vijjati, yaṃ viññū samanuyuñjantā samanugāhantā
samanubhāsantā evaṃ vadeyyuṃ: ‘ye imesaṃ bhavataṃ dhammā kusalā kusalasankhātā,
anavajjā anavajjasankhātā, sevitabbā sevitabbasankhātā, alamariyā
alamariyasankhātā, sukkā sukkasankhātā. Samaṇo gotamo ime dhamme anavasesaṃ
samādāya vattati, yaṃ vā pana bhonto pare gaṇācariyā’ti. Itiha, kassapa, viññū
samanuyuñjantā samanugāhantā samanubhāsantā amheva tattha yebhuyyena
pasaṃseyyuṃ.</p>
<hr>

<p><span class="parno">10</span><a class="wp" id="wp9"></a>
<a id="p_6D_639" class="ms"></a>
<a class="msdiv" id="msdiv_389"></a>
Aparampi no, kassapa, viññū samanuyuñjantaṃ samanugāhantaṃ samanubhāsantaṃ
satthārā vā satthāraṃ sanghena vā sanghaṃ: ‘ye imesaṃ bhavataṃ dhammā akusalā
akusalasankhātā, sāvajjā sāvajjasankhātā, asevitabbā asevitabbasankhātā, na
alamariyā na alamariyasankhātā, kaṇhā kaṇhasankhātā. Ko ime dhamme anavasesaṃ
pahāya vattati, gotamasāvakasangho vā, pare vā pana bhonto gaṇācariyasāvakasanghā’ti?</p>

<p><span class="parno">11</span><a class="wp" id="wp10"></a>
<a id="p_6D_640" class="ms"></a>
<a class="msdiv" id="msdiv_390"></a>
Ṭhānaṃ kho panetaṃ, kassapa, vijjati, yaṃ viññū samanuyuñjantā samanugāhantā
samanubhāsantā evaṃ vadeyyuṃ: ‘ye imesaṃ bhavataṃ dhammā akusalā
akusalasankhātā, sāvajjā sāvajjasankhātā, asevitabbā asevitabbasankhātā, na
alamariyā na alamariyasankhātā, kaṇhā kaṇhasankhātā. Gotamasāvakasangho ime
dhamme anavasesaṃ pahāya vattati, yaṃ vā pana bhonto pare gaṇācariyasāvakasanghā’ti. Itiha, kassapa, viññū samanuyuñjantā samanugāhantā samanubhāsantā amheva tattha yebhuyyena pasaṃseyyuṃ.</p>

<p><span class="parno">12</span><a class="wp" id="wp11"></a>
<a class="pts1" id="pts1.165"></a>
<a id="p_6D_641" class="ms"></a>
<a class="msdiv" id="msdiv_391"></a>
Aparampi no, kassapa, viññū samanuyuñjantaṃ samanugāhantaṃ samanubhāsantaṃ
satthārā vā satthāraṃ sanghena vā sanghaṃ. ‘Ye imesaṃ bhavataṃ dhammā kusalā
kusalasankhātā, anavajjā anavajjasankhātā, sevitabbā sevitabbasankhātā,
alamariyā alamariyasankhātā, sukkā sukkasankhātā. Ko ime dhamme anavasesaṃ
samādāya vattati, gotamasāvakasangho vā, pare vā pana bhonto
gaṇācariyasāvakasanghā’ti?</p>

<p><span class="parno">13</span><a class="wp" id="wp12"></a>
<a id="p_6D_642" class="ms"></a>
<a class="msdiv" id="msdiv_392"></a>
Ṭhānaṃ kho panetaṃ, kassapa, vijjati, yaṃ viññū samanuyuñjantā samanugāhantā
samanubhāsantā evaṃ vadeyyuṃ: ‘ye imesaṃ bhavataṃ dhammā kusalā kusalasankhātā,
anavajjā anavajjasankhātā, sevitabbā sevitabbasankhātā, alamariyā
alamariyasankhātā, sukkā sukkasankhātā. Gotamasāvakasangho ime dhamme
anavasesaṃ samādāya vattati, yaṃ vā pana bhonto pare gaṇācariyasāvakasanghā’ti.
Itiha, kassapa, viññū samanuyuñjantā samanugāhantā samanubhāsantā amheva tattha
yebhuyyena pasaṃseyyuṃ.</p>
<h2>2. Ariyaaṭṭhangikamagga</h2>

<p><span class="parno">14</span><a class="wp" id="wp13"></a>
<a id="p_6D_643" class="ms"></a>
<a class="msdiv" id="msdiv_393"></a>
Atthi, kassapa, maggo atthi paṭipadā, yathāpaṭipanno sāmaññeva ñassati sāmaṃ
<span class="var" title="dakkhiti (bj) | dākkhīti (pts1)" id="note189">dakkhati</span>: ‘samaṇova gotamo kālavādī bhūtavādī atthavādī dhammavādī
vinayavādī’ti. Katamo ca, kassapa, maggo, katamā ca paṭipadā, yathāpaṭipanno
sāmaññeva ñassati sāmaṃ dakkhati: ‘samaṇova gotamo kālavādī bhūtavādī atthavādī
dhammavādī vinayavādī’ti? Ayameva ariyo aṭṭhangiko maggo. Seyyathidaṃ—
sammādiṭṭhi sammāsankappo sammāvācā sammākammanto sammāājīvo sammāvāyāmo
sammāsati sammāsamādhi. Ayaṃ kho, kassapa, maggo, ayaṃ paṭipadā, yathāpaṭipanno
sāmaññeva ñassati sāmaṃ dakkhati ‘samaṇova gotamo kālavādī bhūtavādī atthavādī
dhammavādī vinayavādī’"ti.</p>
<h2>3. Tapopakkamakathā</h2>

<p><span class="parno">15</span><a class="wp" id="wp14"></a>
<a class="pts1" id="pts1.166"></a>
<a id="p_6D_644" class="ms"></a>
<a class="msdiv" id="msdiv_394"></a>
Evaṃ vutte, acelo kassapo bhagavantaṃ etadavoca: "imepi kho, āvuso gotama,
tapopakkamā etesaṃ samaṇabrāhmaṇānaṃ sāmaññasankhātā ca brahmaññasankhātā ca.
Acelako hoti, muttācāro, hatthāpalekhano, naehibhaddantiko, natiṭṭhabhaddantiko, nābhihaṭaṃ, na uddissakataṃ, na nimantanaṃ sādiyati. So na kumbhimukhā paṭiggaṇhāti, na kaḷopimukhā paṭiggaṇhāti, na eḷakamantaraṃ, na daṇḍamantaraṃ, na musalamantaraṃ, na dvinnaṃ bhuñjamānānaṃ, na gabbhiniyā, na pāyamānāya, na purisantaragatāya, na sankittīsu, na yattha sā upaṭṭhito hoti, na yattha makkhikā saṇḍasaṇḍacārinī, na macchaṃ, na maṃsaṃ, na suraṃ, na merayaṃ, na thusodakaṃ pivati. So ekāgāriko vā hoti ekālopiko, dvāgāriko vā hoti dvālopiko … sattāgāriko vā hoti sattālopiko; ekissāpi dattiyā yāpeti, dvīhipi dattīhi yāpeti … sattahipi dattīhi yāpeti; ekāhikampi āhāraṃ āhāreti, dvīhikampi āhāraṃ āhāreti … sattāhikampi āhāraṃ āhāreti. Iti evarūpaṃ addhamāsikampi pariyāyabhattabhojanānuyogamanuyutto viharati.</p>
<hr>

<p><span class="parno">16</span>
<a id="p_6D_645" class="ms"></a>
<a class="msdiv" id="msdiv_395"></a>
Imepi kho, āvuso gotama, tapopakkamā etesaṃ samaṇabrāhmaṇānaṃ sāmaññasankhātā
ca brahmaññasankhātā ca. Sākabhakkho vā hoti, sāmākabhakkho vā hoti,
nīvārabhakkho vā hoti, daddulabhakkho vā hoti, haṭabhakkho vā hoti, kaṇabhakkho
vā hoti, ācāmabhakkho vā hoti, piññākabhakkho vā hoti, tiṇabhakkho vā hoti,
gomayabhakkho vā hoti, vanamūlaphalāhāro yāpeti pavattaphalabhojī.</p>
<hr>

<p><span class="parno">17</span>
<a class="pts1" id="pts1.167"></a>
<a id="p_6D_646" class="ms"></a>
<a class="msdiv" id="msdiv_396"></a>
Imepi kho, āvuso gotama, tapopakkamā etesaṃ samaṇabrāhmaṇānaṃ sāmaññasankhātā
ca brahmaññasankhātā ca. Sāṇānipi dhāreti, masāṇānipi dhāreti, chavadussānipi
dhāreti, paṃsukūlānipi dhāreti, tirīṭānipi dhāreti, ajinampi dhāreti,
ajinakkhipampi dhāreti, kusacīrampi dhāreti, vākacīrampi dhāreti,
phalakacīrampi dhāreti, kesakambalampi dhāreti, vāḷakambalampi dhāreti,
ulūkapakkhikampi dhāreti, kesamassulocakopi hoti kesamassulocanānuyogamanuyutto, <span class="var" title="ubbhaṭṭhikopi (mr)" id="note191">ubbhaṭṭhakopi</span> hoti āsanapaṭikkhitto, ukkuṭikopi hoti ukkuṭikappadhānamanuyutto, kaṇṭakāpassayikopi hoti kaṇṭakāpassaye seyyaṃ kappeti, phalakaseyyampi kappeti, thaṇḍilaseyyampi kappeti, ekapassayikopi hoti rajojalladharo, abbhokāsikopi hoti yathāsanthatiko, vekaṭikopi hoti vikaṭabhojanānuyogamanuyutto, apānakopi hoti apānakattamanuyutto, sāyatatiyakampi udakorohanānuyogamanuyutto viharatī"ti.</p>
<h2>4. Tapopakkamaniratthakathā</h2>

<p><span class="parno">18</span><a class="wp" id="wp15"></a>
<a id="p_6D_647" class="ms"></a>
<a class="msdiv" id="msdiv_397"></a>
"Acelako cepi, kassapa, hoti, muttācāro, hatthāpalekhano … pe … iti evarūpaṃ
addhamāsikampi pariyāyabhattabhojanānuyogamanuyutto viharati. Tassa cāyaṃ
sīlasampadā cittasampadā paññāsampadā abhāvitā hoti asacchikatā. Atha kho so
ārakāva sāmaññā ārakāva brahmaññā. Yato kho, kassapa, bhikkhu averaṃ abyāpajjaṃ
mettacittaṃ bhāveti, āsavānañca khayā anāsavaṃ cetovimuttiṃ paññāvimuttiṃ
diṭṭheva dhamme sayaṃ abhiññā sacchikatvā upasampajja viharati. Ayaṃ vuccati,
kassapa, bhikkhu samaṇo itipi brāhmaṇo itipi.</p>

<p><span class="parno">19</span>
<a class="pts1" id="pts1.168"></a>
<a id="p_6D_648" class="ms"></a>
Sākabhakkho cepi, kassapa, hoti, sāmākabhakkho … pe … vanamūlaphalāhāro yāpeti
pavattaphalabhojī. Tassa cāyaṃ sīlasampadā cittasampadā paññāsampadā abhāvitā
hoti asacchikatā. Atha kho so ārakāva sāmaññā ārakāva brahmaññā. Yato kho,
kassapa, bhikkhu averaṃ abyāpajjaṃ mettacittaṃ bhāveti, āsavānañca khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharati. Ayaṃ vuccati, kassapa, bhikkhu samaṇo itipi brāhmaṇo
itipi.</p>

<p><span class="parno">20</span>
<a id="p_6D_649" class="ms"></a>
Sāṇāni cepi, kassapa, dhāreti, masāṇānipi dhāreti … pe … sāyatatiyakampi
udakorohanānuyogamanuyutto viharati. Tassa cāyaṃ sīlasampadā cittasampadā
paññāsampadā abhāvitā hoti asacchikatā. Atha kho so ārakāva sāmaññā ārakāva
brahmaññā. Yato kho, kassapa, bhikkhu averaṃ abyāpajjaṃ mettacittaṃ bhāveti,
āsavānañca khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharati. Ayaṃ vuccati, kassapa, bhikkhu samaṇo
itipi brāhmaṇo itipī"ti.</p>
<hr>

<p><span class="parno">21</span><a class="wp" id="wp16"></a>
<a id="p_6D_650" class="ms"></a>
<a class="msdiv" id="msdiv_398"></a>
Evaṃ vutte, acelo kassapo bhagavantaṃ etadavoca: "dukkaraṃ, bho gotama,
sāmaññaṃ dukkaraṃ brahmaññan"ti. "Pakati kho esā, kassapa, lokasmiṃ ‘dukkaraṃ
sāmaññaṃ dukkaraṃ brahmaññan’ti. Acelako cepi, kassapa, hoti, muttācāro,
hatthāpalekhano … pe … iti evarūpaṃ addhamāsikampi pariyāyabhattabhojanānuyogamanuyutto viharati. Imāya ca, kassapa, mattāya iminā tapopakkamena sāmaññaṃ vā abhavissa brahmaññaṃ vā dukkaraṃ sudukkaraṃ, netaṃ abhavissa kallaṃ vacanāya: ‘dukkaraṃ sāmaññaṃ dukkaraṃ brahmaññan’ti.</p>

<p><span class="parno">22</span>
<a id="p_6D_651" class="ms"></a>
Sakkā ca panetaṃ abhavissa kātuṃ gahapatinā vā gahapatiputtena vā antamaso
kumbhadāsiyāpi: ‘handāhaṃ acelako homi, muttācāro, hatthāpalekhano … pe … iti
evarūpaṃ addhamāsikampi pariyāyabhattabhojanānuyogamanuyutto
viharāmī’ti.</p>

<p><span class="parno">23</span>
<a class="pts1" id="pts1.169"></a>
<a id="p_6D_652" class="ms"></a>
Yasmā ca kho, kassapa, aññatreva imāya mattāya aññatra iminā tapopakkamena
sāmaññaṃ vā hoti brahmaññaṃ vā dukkaraṃ sudukkaraṃ, tasmā etaṃ kallaṃ vacanāya:
‘dukkaraṃ sāmaññaṃ dukkaraṃ brahmaññan’ti. Yato kho, kassapa, bhikkhu averaṃ
abyāpajjaṃ mettacittaṃ bhāveti, āsavānañca khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ vuccati, kassapa, bhikkhu samaṇo itipi brāhmaṇo itipi.</p>

<p><span class="parno">24</span>
<a id="p_6D_653" class="ms"></a>
Sākabhakkho cepi, kassapa, hoti, sāmākabhakkho … pe … vanamūlaphalāhāro yāpeti
pavattaphalabhojī. Imāya ca, kassapa, mattāya iminā tapopakkamena sāmaññaṃ vā
abhavissa brahmaññaṃ vā dukkaraṃ sudukkaraṃ, netaṃ abhavissa kallaṃ vacanāya:
‘dukkaraṃ sāmaññaṃ dukkaraṃ brahmaññan’ti.</p>

<p><span class="parno">25</span>
<a id="p_6D_654" class="ms"></a>
Sakkā ca panetaṃ abhavissa kātuṃ gahapatinā vā gahapatiputtena vā antamaso
kumbhadāsiyāpi: ‘handāhaṃ sākabhakkho vā homi, sāmākabhakkho vā … pe  …
vanamūlaphalāhāro yāpemi pavattaphalabhojī’ti.</p>

<p><span class="parno">26</span>
<a id="p_6D_655" class="ms"></a>
Yasmā ca kho, kassapa, aññatreva imāya mattāya aññatra iminā tapopakkamena
sāmaññaṃ vā hoti brahmaññaṃ vā dukkaraṃ sudukkaraṃ, tasmā etaṃ kallaṃ vacanāya:
‘dukkaraṃ sāmaññaṃ dukkaraṃ brahmaññan’ti. Yato kho, kassapa, bhikkhu averaṃ
abyāpajjaṃ mettacittaṃ bhāveti, āsavānañca khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ vuccati, kassapa, bhikkhu samaṇo itipi brāhmaṇo itipi.</p>

<p><span class="parno">27</span>
<a id="p_6D_656" class="ms"></a>
Sāṇāni cepi, kassapa, dhāreti, masāṇānipi dhāreti … pe … sāyatatiyakampi
udakorohanānuyogamanuyutto viharati. Imāya ca, kassapa, mattāya iminā
tapopakkamena sāmaññaṃ vā abhavissa brahmaññaṃ vā dukkaraṃ sudukkaraṃ, netaṃ
abhavissa kallaṃ vacanāya: ‘dukkaraṃ sāmaññaṃ dukkaraṃ brahmaññan’ti.</p>

<p><span class="parno">28</span>
<a id="p_6D_657" class="ms"></a>
Sakkā ca panetaṃ abhavissa kātuṃ gahapatinā vā gahapatiputtena vā antamaso
kumbhadāsiyāpi: ‘handāhaṃ sāṇānipi dhāremi, masāṇānipi dhāremi … pe  …
sāyatatiyakampi udakorohanānuyogamanuyutto viharāmī’ti.</p>

<p><span class="parno">29</span>
<a id="p_6D_658" class="ms"></a>
Yasmā ca kho, kassapa, aññatreva imāya mattāya aññatra iminā tapopakkamena
sāmaññaṃ vā hoti brahmaññaṃ vā dukkaraṃ sudukkaraṃ, tasmā etaṃ kallaṃ vacanāya:
‘dukkaraṃ sāmaññaṃ dukkaraṃ brahmaññan’ti. Yato kho, kassapa, bhikkhu averaṃ
abyāpajjaṃ mettacittaṃ bhāveti, āsavānañca khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ vuccati, kassapa, bhikkhu samaṇo itipi brāhmaṇo itipī"ti.</p>
<hr>

<p><span class="parno">30</span><a class="wp" id="wp17"></a>
<a class="pts1" id="pts1.170"></a>
<a id="p_6D_659" class="ms"></a>
<a class="msdiv" id="msdiv_399"></a>
Evaṃ vutte, acelo kassapo bhagavantaṃ etadavoca: "dujjāno, bho gotama, samaṇo,
dujjāno brāhmaṇo"ti. "Pakati kho esā, kassapa, lokasmiṃ ‘dujjāno samaṇo dujjāno
brāhmaṇo’ti. Acelako cepi, kassapa, hoti, muttācāro, hatthāpalekhano … pe … iti
evarūpaṃ addhamāsikampi pariyāyabhattabhojanānuyogamanuyutto viharati.
Imāya ca, kassapa, mattāya iminā tapopakkamena samaṇo vā abhavissa brāhmaṇo vā
dujjāno sudujjāno, netaṃ abhavissa kallaṃ vacanāya: ‘dujjāno samaṇo dujjāno
brāhmaṇo’ti.</p>

<p><span class="parno">31</span>
<a id="p_6D_660" class="ms"></a>
Sakkā ca paneso abhavissa ñātuṃ gahapatinā vā gahapatiputtena vā antamaso
kumbhadāsiyāpi: ‘ayaṃ acelako hoti, muttācāro, hatthāpalekhano … pe … iti
evarūpaṃ addhamāsikampi pariyāyabhattabhojanānuyogamanuyutto
viharatī’ti.</p>

<p><span class="parno">32</span>
<a id="p_6D_661" class="ms"></a>
Yasmā ca kho, kassapa, aññatreva imāya mattāya aññatra iminā tapopakkamena
samaṇo vā hoti brāhmaṇo vā dujjāno sudujjāno, tasmā etaṃ kallaṃ vacanāya:
‘dujjāno samaṇo dujjāno brāhmaṇo’ti. <span class="var" title="yato ca kho (bj, mr)" id="note192">Yato kho</span>, kassapa, bhikkhu averaṃ
abyāpajjaṃ mettacittaṃ bhāveti, āsavānañca khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ vuccati, kassapa, bhikkhu samaṇo itipi brāhmaṇo itipi.</p>

<p><span class="parno">33</span>
<a id="p_6D_662" class="ms"></a>
Sākabhakkho cepi, kassapa, hoti sāmākabhakkho … pe … vanamūlaphalāhāro yāpeti
pavattaphalabhojī. Imāya ca, kassapa, mattāya iminā tapopakkamena samaṇo vā
abhavissa brāhmaṇo vā dujjāno sudujjāno, netaṃ abhavissa kallaṃ vacanāya:
‘dujjāno samaṇo dujjāno brāhmaṇo’ti.</p>

<p><span class="parno">34</span>
<a id="p_6D_663" class="ms"></a>
Sakkā ca paneso abhavissa ñātuṃ gahapatinā vā gahapatiputtena vā antamaso
kumbhadāsiyāpi: ‘ayaṃ sākabhakkho vā hoti sāmākabhakkho … pe  …
vanamūlaphalāhāro yāpeti pavattaphalabhojī’ti.</p>

<p><span class="parno">35</span>
<a class="pts1" id="pts1.171"></a>
<a id="p_6D_664" class="ms"></a>
Yasmā ca kho, kassapa, aññatreva imāya mattāya aññatra iminā tapopakkamena
samaṇo vā hoti brāhmaṇo vā dujjāno sudujjāno, tasmā etaṃ kallaṃ vacanāya:
‘dujjāno samaṇo dujjāno brāhmaṇo’ti. Yato kho, kassapa, bhikkhu averaṃ
abyāpajjaṃ mettacittaṃ bhāveti, āsavānañca khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ vuccati, kassapa, bhikkhu samaṇo itipi brāhmaṇo itipi.</p>

<p><span class="parno">36</span>
<a id="p_6D_665" class="ms"></a>
Sāṇāni cepi, kassapa, dhāreti, masāṇānipi dhāreti … pe … sāyatatiyakampi
udakorohanānuyogamanuyutto viharati. Imāya ca, kassapa, mattāya iminā
tapopakkamena samaṇo vā abhavissa brāhmaṇo vā dujjāno sudujjāno, netaṃ
abhavissa kallaṃ vacanāya: ‘dujjāno samaṇo dujjāno brāhmaṇo’ti.</p>

<p><span class="parno">37</span>
<a id="p_6D_666" class="ms"></a>
Sakkā ca paneso abhavissa ñātuṃ gahapatinā vā gahapatiputtena vā antamaso
kumbhadāsiyāpi: ‘ayaṃ sāṇānipi dhāreti, masāṇānipi dhāreti … pe  …
sāyatatiyakampi udakorohanānuyogamanuyutto viharatī’ti.</p>

<p><span class="parno">38</span>
<a id="p_6D_667" class="ms"></a>
Yasmā ca kho, kassapa, aññatreva imāya mattāya aññatra iminā tapopakkamena
samaṇo vā hoti brāhmaṇo vā dujjāno sudujjāno, tasmā etaṃ kallaṃ vacanāya:
‘dujjāno samaṇo dujjāno brāhmaṇo’ti. Yato kho, kassapa, bhikkhu averaṃ
abyāpajjaṃ mettacittaṃ bhāveti, āsavānañca khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayaṃ vuccati, kassapa, bhikkhu samaṇo itipi brāhmaṇo itipī"ti.</p>
<h2>5. Sīlasamādhipaññāsampadā</h2>

<p><span class="parno">39</span><a class="wp" id="wp18"></a>
<a id="p_6D_668" class="ms"></a>
<a class="msdiv" id="msdiv_400"></a>
Evaṃ vutte, acelo kassapo bhagavantaṃ etadavoca: "katamā pana sā, bho gotama,
sīlasampadā, katamā cittasampadā, katamā paññāsampadā"ti? "Idha, kassapa,
tathāgato loke uppajjati arahaṃ, sammāsambuddho <span class="var" title="yathā sāmaññaphalasutte 190--193 anucchedesu, evaṃ" id="note193"> …  pe  … </span>  bhayadassāvī samādāya
sikkhati sikkhāpadesu, kāyakammavacīkammena samannāgato kusalena parisuddhājīvo
sīlasampanno indriyesu guttadvāro satisampajaññena samannāgato santuṭṭho.</p>

<p><span class="parno">40</span>
<a class="pts1" id="pts1.172"></a>
<a id="p_6D_669" class="ms"></a>
<a class="msdiv" id="msdiv_401"></a>
Kathañca, kassapa, bhikkhu sīlasampanno hoti? Idha, kassapa, bhikkhu
pāṇātipātaṃ pahāya pāṇātipātā paṭivirato hoti nihitadaṇḍo nihitasattho lajjī
dayāpanno, sabbapāṇabhūtahitānukampī viharati. Idampissa hoti sīlasampadāya
<span class="var" title="yathā sāmaññaphalasutte 194 yāva 210" id="note194"> …  pe  … </span>  </p>

<p><span class="parno">41</span><a class="wp" id="wp19"></a>
<a id="p_6D_670" class="ms"></a>
Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te
evarūpāya tiracchānavijjāya micchājīvena jīvitaṃ kappenti. Seyyathidaṃ—
santikammaṃ paṇidhikammaṃ <span class="var" title="yathā sāmaññaphalasutte 211" id="note195"> …  pe  … </span>  osadhīnaṃ patimokkho iti vā iti evarūpāya
tiracchānavijjāya micchājīvā paṭivirato hoti. Idampissa hoti sīlasampadāya.</p>

<p><span class="parno">42</span>
<a class="pts1" id="pts1.173"></a>
<a id="p_6D_671" class="ms"></a>
<span class="var" title="ayaṃ kho (mr)" id="note196">Sa kho so</span>, kassapa, bhikkhu evaṃ sīlasampanno na kutoci bhayaṃ samanupassati,
yadidaṃ sīlasaṃvarato. Seyyathāpi, kassapa, rājā khattiyo muddhāvasitto
nihatapaccāmitto na kutoci bhayaṃ samanupassati, yadidaṃ paccatthikato; evameva
kho, kassapa, bhikkhu evaṃ sīlasampanno na kutoci bhayaṃ samanupassati, yadidaṃ
sīlasaṃvarato. So iminā ariyena sīlakkhandhena samannāgato ajjhattaṃ
anavajjasukhaṃ paṭisaṃvedeti. Evaṃ kho, kassapa, bhikkhu sīlasampanno hoti.
Ayaṃ kho, kassapa, sīlasampadā … pe … paṭhamaṃ jhānaṃ upasampajja viharati.
Idampissa hoti cittasampadāya … pe … dutiyaṃ jhānaṃ … tatiyaṃ jhānaṃ  …
catutthaṃ jhānaṃ upasampajja viharati. Idampissa hoti cittasampadāya. Ayaṃ kho,
kassapa, cittasampadā.</p>

<p><span class="parno">43</span><a class="wp" id="wp20"></a>
<a class="pts1" id="pts1.174"></a>
<a id="p_6D_672" class="ms"></a>
So evaṃ samāhite citte … pe … ñāṇadassanāya cittaṃ abhinīharati abhininnāmeti  …
idampissa hoti paññāsampadāya … pe … nāparaṃ itthattāyāti pajānāti. Idampissa
hoti paññāsampadāya. Ayaṃ kho, kassapa, paññāsampadā.</p>

<p><span class="parno">44</span>
<a id="p_6D_673" class="ms"></a>
Imāya ca, kassapa, sīlasampadāya cittasampadāya paññāsampadāya aññā sīlasampadā
cittasampadā paññāsampadā uttaritarā vā paṇītatarā vā natthi.</p>
<h2>6. Sīhanādakathā</h2>

<p><span class="parno">45</span><a class="wp" id="wp21"></a>
<a id="p_6D_674" class="ms"></a>
<a class="msdiv" id="msdiv_402"></a>
Santi, kassapa, eke samaṇabrāhmaṇā sīlavādā. Te anekapariyāyena sīlassa vaṇṇaṃ
bhāsanti. Yāvatā, kassapa, ariyaṃ paramaṃ sīlaṃ, nāhaṃ tattha attano samasamaṃ
samanupassāmi, kuto bhiyyo. Atha kho ahameva tattha bhiyyo, yadidaṃ adhisīlaṃ.</p>

<p><span class="parno">46</span>
<a id="p_6D_675" class="ms"></a>
Santi, kassapa, eke samaṇabrāhmaṇā tapojigucchāvādā. Te anekapariyāyena
tapojigucchāya vaṇṇaṃ bhāsanti. Yāvatā, kassapa, ariyā paramā tapojigucchā,
nāhaṃ tattha attano samasamaṃ samanupassāmi, kuto bhiyyo. Atha kho ahameva
tattha bhiyyo, yadidaṃ adhijegucchaṃ.</p>

<p><span class="parno">47</span>
<a id="p_6D_676" class="ms"></a>
Santi, kassapa, eke samaṇabrāhmaṇā paññāvādā. Te anekapariyāyena paññāya vaṇṇaṃ
bhāsanti. Yāvatā, kassapa, ariyā paramā paññā, nāhaṃ tattha attano samasamaṃ
samanupassāmi, kuto bhiyyo. Atha kho ahameva tattha bhiyyo, yadidaṃ
adhipaññaṃ.</p>

<p><span class="parno">48</span>
<a id="p_6D_677" class="ms"></a>
Santi, kassapa, eke samaṇabrāhmaṇā vimuttivādā. Te anekapariyāyena vimuttiyā
vaṇṇaṃ bhāsanti. Yāvatā, kassapa, ariyā paramā vimutti, nāhaṃ tattha attano
samasamaṃ samanupassāmi, kuto bhiyyo. Atha kho ahameva tattha bhiyyo, yadidaṃ
adhivimutti.</p>
<hr>

<p><span class="parno">49</span><a class="wp" id="wp22"></a>
<a class="pts1" id="pts1.175"></a>
<a id="p_6D_678" class="ms"></a>
<a class="msdiv" id="msdiv_403"></a>
Ṭhānaṃ kho panetaṃ, kassapa, vijjati, yaṃ aññatitthiyā paribbājakā evaṃ
vadeyyuṃ: ‘sīhanādaṃ kho samaṇo gotamo nadati, tañca kho suññāgāre nadati, no
parisāsū’ti. Te: ‘mā hevan’tissu vacanīyā. ‘Sīhanādañca samaṇo gotamo nadati,
parisāsu ca nadatī’ti evamassu, kassapa, vacanīyā.</p>

<p><span class="parno">50</span>
<a id="p_6D_679" class="ms"></a>
Ṭhānaṃ kho panetaṃ, kassapa, vijjati, yaṃ aññatitthiyā paribbājakā evaṃ
vadeyyuṃ: ‘sīhanādañca samaṇo gotamo nadati, parisāsu ca nadati, no ca kho
visārado nadatī’ti. Te: ‘mā hevan’tissu vacanīyā. ‘Sīhanādañca samaṇo gotamo
nadati, parisāsu ca nadati, visārado ca nadatī’ti evamassu, kassapa, vacanīyā.</p>

<p><span class="parno">51</span>
<a id="p_6D_680" class="ms"></a>
Ṭhānaṃ kho panetaṃ, kassapa, vijjati, yaṃ aññatitthiyā paribbājakā evaṃ
vadeyyuṃ: ‘sīhanādañca samaṇo gotamo nadati, parisāsu ca nadati, visārado ca
nadati, no ca kho naṃ pañhaṃ pucchanti … pe … pañhañca naṃ pucchanti; no ca kho
nesaṃ pañhaṃ puṭṭho byākaroti … pe … pañhañca nesaṃ puṭṭho byākaroti; no ca kho
pañhassa veyyākaraṇena cittaṃ ārādheti … pe … pañhassa ca veyyākaraṇena cittaṃ
ārādheti; no ca kho sotabbaṃ maññanti … pe … sotabbañcassa maññanti; no ca kho
sutvā pasīdanti … pe … sutvā cassa pasīdanti; no ca kho pasannākāraṃ karonti  …
pe … pasannākārañca karonti; no ca kho tathattāya paṭipajjanti … pe  …
tathattāya ca paṭipajjanti; no ca kho paṭipannā ārādhentī’ti. Te: ‘mā
hevan’tissu vacanīyā. ‘Sīhanādañca samaṇo gotamo nadati, parisāsu ca nadati,
visārado ca nadati, pañhañca naṃ pucchanti, pañhañca nesaṃ puṭṭho byākaroti,
pañhassa ca veyyākaraṇena cittaṃ ārādheti, sotabbañcassa maññanti, sutvā cassa
pasīdanti, pasannākārañca karonti, tathattāya ca paṭipajjanti, paṭipannā ca
ārādhentī’ti evamassu, kassapa, vacanīyā.</p>
<h2>7. Titthiyaparivāsakathā</h2>

<p><span class="parno">52</span><a class="wp" id="wp23"></a>
<a class="pts1" id="pts1.176"></a>
<a id="p_6D_681" class="ms"></a>
<a class="msdiv" id="msdiv_404"></a>
Ekamidāhaṃ, kassapa, samayaṃ rājagahe viharāmi gijjhakūṭe pabbate. Tatra maṃ
aññataro tapabrahmacārī nigrodho nāma adhijegucche pañhaṃ apucchi. Tassāhaṃ
adhijegucche pañhaṃ puṭṭho byākāsiṃ. Byākate ca pana me attamano ahosi paraṃ
viya mattāyā"ti. "Ko hi, bhante, bhagavato dhammaṃ sutvā na attamano assa paraṃ
viya mattāya? Ahampi hi, bhante, bhagavato dhammaṃ sutvā attamano paraṃ viya
mattāya. Abhikkantaṃ, bhante, abhikkantaṃ, bhante. Seyyathāpi, bhante,
nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ
ācikkheyya, andhakāre vā telapajjotaṃ dhāreyya: ‘cakkhumanto rūpāni
dakkhantī’ti; evamevaṃ bhagavatā anekapariyāyena dhammo pakāsito. Esāhaṃ,
bhante, bhagavantaṃ saraṇaṃ gacchāmi, dhammañca bhikkhusanghañca. Labheyyāhaṃ,
bhante, bhagavato santike pabbajjaṃ, labheyyaṃ upasampadan"ti.</p>

<p><span class="parno">53</span><a class="wp" id="wp24"></a>
<a id="p_6D_682" class="ms"></a>
<a class="msdiv" id="msdiv_405"></a>
"Yo kho, kassapa, aññatitthiyapubbo imasmiṃ dhammavinaye ākankhati pabbajjaṃ,
ākankhati upasampadaṃ, so cattāro māse parivasati, catunnaṃ māsānaṃ accayena
āraddhacittā bhikkhū pabbājenti, upasampādenti bhikkhubhāvāya. Api ca mettha
puggalavemattatā viditā"ti. "Sace, bhante, aññatitthiyapubbā imasmiṃ
dhammavinaye ākankhanti pabbajjaṃ, ākankhanti upasampadaṃ, cattāro māse
parivasanti, catunnaṃ māsānaṃ accayena āraddhacittā bhikkhū pabbājenti,
upasampādenti bhikkhubhāvāya. Ahaṃ cattāri vassāni parivasissāmi, catunnaṃ
vassānaṃ accayena āraddhacittā bhikkhū pabbājentu, upasampādentu
bhikkhubhāvāyā"ti.</p>

<p><span class="parno">54</span>
<a class="pts1" id="pts1.177"></a>
<a id="p_6D_683" class="ms"></a>
Alattha kho acelo kassapo bhagavato santike pabbajjaṃ, alattha upasampadaṃ.
Acirūpasampanno kho panāyasmā kassapo eko vūpakaṭṭho appamatto ātāpī pahitatto
viharanto na cirasseva—yassatthāya kulaputtā sammadeva agārasmā anagāriyaṃ
pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ
abhiññā sacchikatvā upasampajja vihāsi. "Khīṇā jāti, vusitaṃ brahmacariyaṃ,
kataṃ karaṇīyaṃ, nāparaṃ itthattāyā"ti abbhaññāsi. Aññataro kho panāyasmā
kassapo arahataṃ ahosīti.</p>
<p class="endsutta">Mahāsīhanādasuttaṃ niṭṭhitaṃ aṭṭhamaṃ.</p>
</div>
</section>
<div id="nextprev"><a id="previous-sutta" href="./dn7.html"></a><a id="next-sutta" href="./dn9.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN8: Mahāsīhanāda Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
