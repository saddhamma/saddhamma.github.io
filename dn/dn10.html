<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Digha Nikaya 10</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN10: Subha Sutta - About Subha</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>
<div lang="pi">
<hr>

<p><span class="parno">1</span><a class="wp" id="wp1.1"></a>
<a class="pts1" id="pts1.204"></a>
<a id="p_6D_769" class="ms"></a>
<a class="msdiv" id="msdiv_444"></a>
<span class="evam">Evaṃ me sutaṃ—​</span>   ekaṃ samayaṃ āyasmā ānando sāvatthiyaṃ viharati jetavane anāthapiṇḍikassa
ārāme aciraparinibbute bhagavati. Tena kho pana samayena subho māṇavo
todeyyaputto sāvatthiyaṃ paṭivasati kenacideva karaṇīyena.</p>
<hr>

<p><span class="parno">2</span><a class="wp" id="wp1.2"></a>
<a id="p_6D_770" class="ms"></a>
<a class="msdiv" id="msdiv_445"></a>
Atha kho subho māṇavo todeyyaputto aññataraṃ māṇavakaṃ āmantesi: "ehi tvaṃ,
māṇavaka, yena samaṇo ānando tenupasankama; upasankamitvā mama vacanena samaṇaṃ
ānandaṃ appābādhaṃ appātankaṃ lahuṭṭhānaṃ balaṃ phāsuvihāraṃ puccha: ‘subho
māṇavo todeyyaputto bhavantaṃ ānandaṃ appābādhaṃ appātankaṃ lahuṭṭhānaṃ balaṃ
phāsuvihāraṃ pucchatī’ti. Evañca vadehi: ‘sādhu kira bhavaṃ ānando yena
subhassa māṇavassa todeyyaputtassa nivesanaṃ tenupasankamatu anukampaṃ
upādāyā’"ti.</p>

<p><span class="parno">3</span><a class="wp" id="wp1.3"></a>
<a class="pts1" id="pts1.205"></a>
<a id="p_6D_771" class="ms"></a>
<a class="msdiv" id="msdiv_446"></a>
"Evaṃ, bho"ti kho so māṇavako subhassa māṇavassa todeyyaputtassa paṭissutvā
yenāyasmā ānando tenupasankami; upasankamitvā āyasmatā ānandena saddhiṃ
sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ
nisinno kho so māṇavako āyasmantaṃ ānandaṃ etadavoca: "subho māṇavo
todeyyaputto bhavantaṃ ānandaṃ appābādhaṃ appātankaṃ lahuṭṭhānaṃ balaṃ
phāsuvihāraṃ pucchati; evañca vadeti: ‘sādhu kira bhavaṃ ānando yena subhassa
māṇavassa todeyyaputtassa nivesanaṃ tenupasankamatu anukampaṃ upādāyā’"ti.</p>
<hr>

<p><span class="parno">4</span><a class="wp" id="wp1.4"></a>
<a id="p_6D_772" class="ms"></a>
<a class="msdiv" id="msdiv_447"></a>
Evaṃ vutte, āyasmā ānando taṃ māṇavakaṃ etadavoca: "akālo kho, māṇavaka. Atthi
me ajja bhesajjamattā pītā. Appevanāma svepi upasankameyyāma kālañca samayañca
upādāyā"ti.</p>

<p><span class="parno">5</span>
<a id="p_6D_773" class="ms"></a>
"Evaṃ, bho"ti kho so māṇavako āyasmato ānandassa paṭissutvā uṭṭhāyāsanā yena
subho māṇavo todeyyaputto tenupasankami; upasankamitvā subhaṃ māṇavaṃ
todeyyaputtaṃ etadavoca: "avocumhā kho mayaṃ bhoto vacanena taṃ bhavantaṃ
ānandaṃ: ‘subho māṇavo todeyyaputto bhavantaṃ ānandaṃ appābādhaṃ appātankaṃ
lahuṭṭhānaṃ balaṃ phāsuvihāraṃ pucchati, evañca vadeti: "sādhu kira bhavaṃ
ānando yena subhassa māṇavassa todeyyaputtassa nivesanaṃ tenupasankamatu
anukampaṃ upādāyā"’ti. Evaṃ vutte, bho, samaṇo ānando maṃ etadavoca: ‘akālo
kho, māṇavaka. Atthi me ajja bhesajjamattā pītā. Appevanāma svepi
upasankameyyāma kālañca samayañca upādāyā’ti. Ettāvatāpi kho, bho, katameva
etaṃ, yato kho so bhavaṃ ānando okāsamakāsi svātanāyapi upasankamanāyā"ti.</p>
<hr>

<p><span class="parno">6</span><a class="wp" id="wp1.5"></a>
<a id="p_6D_774" class="ms"></a>
<a class="msdiv" id="msdiv_448"></a>
Atha kho āyasmā ānando tassā rattiyā accayena pubbaṇhasamayaṃ nivāsetvā
pattacīvaramādāya cetakena bhikkhunā pacchāsamaṇena yena subhassa māṇavassa
todeyyaputtassa nivesanaṃ tenupasankami; upasankamitvā paññatte āsane nisīdi.</p>
<hr>

<p><span class="parno">7</span>
<a class="pts1" id="pts1.206"></a>
<a id="p_6D_775" class="ms"></a>
Atha kho subho māṇavo todeyyaputto yenāyasmā ānando tenupasankami;
upasankamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ
vītisāretvā ekamantaṃ nisīdi. Ekamantaṃ nisinno kho subho māṇavo todeyyaputto
āyasmantaṃ ānandaṃ etadavoca: "bhavañhi ānando tassa bhoto gotamassa
dīgharattaṃ upaṭṭhāko santikāvacaro samīpacārī. Bhavametaṃ ānando jāneyya,
yesaṃ so bhavaṃ gotamo dhammānaṃ vaṇṇavādī ahosi, yattha ca imaṃ janataṃ
samādapesi nivesesi patiṭṭhāpesi. Katamesānaṃ kho, bho ānanda, dhammānaṃ so
bhavaṃ gotamo vaṇṇavādī ahosi; kattha ca imaṃ janataṃ samādapesi nivesesi
patiṭṭhāpesī"ti?</p>
<hr>

<p><span class="parno">8</span><a class="wp" id="wp1.6"></a>
<a id="p_6D_776" class="ms"></a>
<a class="msdiv" id="msdiv_449"></a>
"Tiṇṇaṃ kho, māṇava, khandhānaṃ so bhagavā vaṇṇavādī ahosi; ettha ca imaṃ
janataṃ samādapesi nivesesi patiṭṭhāpesi. Katamesaṃ tiṇṇaṃ? Ariyassa
sīlakkhandhassa, ariyassa samādhikkhandhassa, ariyassa paññākkhandhassa. Imesaṃ
kho, māṇava, tiṇṇaṃ khandhānaṃ so bhagavā vaṇṇavādī ahosi; ettha ca imaṃ
janataṃ samādapesi nivesesi patiṭṭhāpesī"ti.</p>
<h2>1. Sīlakkhandha</h2>

<p><span class="parno">9</span>
<a id="p_6D_777" class="ms"></a>
<a class="msdiv" id="msdiv_450"></a>
"Katamo pana so, bho ānanda, ariyo sīlakkhandho, yassa so bhavaṃ gotamo
vaṇṇavādī ahosi, yattha ca imaṃ janataṃ samādapesi nivesesi patiṭṭhāpesī"ti?</p>
<hr>

<p><span class="parno">10</span><a class="wp" id="wp1.7"></a>
<a id="p_6D_778" class="ms"></a>
"Idha, māṇava, tathāgato loke uppajjati arahaṃ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ
sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So
dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ
sabyañjanaṃ kevalaparipuṇṇaṃ parisuddhaṃ brahmacariyaṃ pakāseti. <a class="wp" id="wp1.8"></a>Taṃ dhammaṃ
suṇāti gahapati vā gahapatiputto vā aññatarasmiṃ vā kule paccājāto. So taṃ
dhammaṃ sutvā tathāgate saddhaṃ paṭilabhati. So tena saddhāpaṭilābhena
samannāgato iti paṭisañcikkhati: ‘sambādho gharāvāso rajopatho, abbhokāso
pabbajjā, nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ
sankhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni
vatthāni acchādetvā agārasmā anagāriyaṃ pabbajeyyan’ti. <a class="wp" id="wp1.9"></a>So aparena samayena
appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā
ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbajati. <a class="wp" id="wp1.10"></a>So evaṃ pabbajito
samāno pātimokkhasaṃvarasaṃvuto viharati, ācāragocarasampanno, anumattesu
vajjesu bhayadassāvī, samādāya sikkhati sikkhāpadesu, kāyakammavacīkammena
samannāgato kusalena, parisuddhājīvo, sīlasampanno, indriyesu guttadvāro,
satisampajaññena samannāgato, santuṭṭho.</p>
<hr>

<p><span class="parno">11</span><a class="wp" id="wp1.11"></a>
<a id="p_6D_779" class="ms"></a>
<a class="msdiv" id="msdiv_451"></a>
Kathañca, māṇava, bhikkhu sīlasampanno hoti? Idha, māṇava, bhikkhu pāṇātipātaṃ
pahāya pāṇātipātā paṭivirato hoti, nihitadaṇḍo nihitasattho lajjī dayāpanno,
sabbapāṇabhūtahitānukampī viharati. Yampi, māṇava, bhikkhu pāṇātipātaṃ
pahāya pāṇātipātā paṭivirato hoti, nihitadaṇḍo nihitasattho lajjī dayāpanno,
sabbapāṇabhūtahitānukampī viharati; idampissa hoti <span class="var" title="athā sāmaññaphalasutte 194 yāva 210 anucchedesu evaṃ" id="note217">sīlasmiṃ</span>.</p>
<hr>

<p><span class="parno">12</span><a class="wp" id="wp1.28"></a>
<a id="p_6D_780" class="ms"></a>
Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te
evarūpāya tiracchānavijjāya micchājīvena jīvitaṃ kappenti, seyyathidaṃ—
santikammaṃ paṇidhikammaṃ bhūtakammaṃ bhūrikammaṃ vassakammaṃ vossakammaṃ
vatthukammaṃ vatthuparikammaṃ ācamanaṃ nhāpanaṃ juhanaṃ vamanaṃ virecanaṃ
uddhaṃvirecanaṃ adhovirecanaṃ sīsavirecanaṃ kaṇṇatelaṃ nettatappanaṃ
natthukammaṃ añjanaṃ paccañjanaṃ sālākiyaṃ sallakattiyaṃ dārakatikicchā
mūlabhesajjānaṃ anuppadānaṃ osadhīnaṃ paṭimokkho iti vā iti evarūpāya
tiracchānavijjāya micchājīvā paṭivirato hoti. Yampi, māṇava, bhikkhu yathā vā
paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya
tiracchānavijjāya micchājīvena jīvitaṃ kappenti, seyyathidaṃ—santikammaṃ
paṇidhikammaṃ … pe … osadhīnaṃ paṭimokkho iti vā iti evarūpāya
tiracchānavijjāya micchājīvā paṭivirato hoti. Idampissa hoti sīlasmiṃ.</p>
<hr>

<p><span class="parno">13</span><a class="wp" id="wp1.29"></a>
<a id="p_6D_781" class="ms"></a>
<a class="msdiv" id="msdiv_452"></a>
<span class="var" title="ayaṃ kho so (mr)" id="note218">Sa kho so</span>, māṇava, bhikkhu evaṃ sīlasampanno na kutoci bhayaṃ samanupassati,
yadidaṃ sīlasaṃvarato. Seyyathāpi, māṇava, rājā khattiyo muddhāvasitto
nihatapaccāmitto na kutoci bhayaṃ samanupassati, yadidaṃ paccatthikato; evameva
kho, māṇava, bhikkhu evaṃ sīlasampanno na kutoci bhayaṃ samanupassati, yadidaṃ
sīlasaṃvarato. So iminā ariyena sīlakkhandhena samannāgato ajjhattaṃ
anavajjasukhaṃ paṭisaṃvedeti. Evaṃ kho, māṇava, bhikkhu sīlasampanno hoti.</p>

<p><span class="parno">14</span><a class="wp" id="wp1.30"></a>
<a id="p_6D_782" class="ms"></a>
<a class="msdiv" id="msdiv_453"></a>
Ayaṃ kho so, māṇava, ariyo sīlakkhandho yassa so bhagavā vaṇṇavādī ahosi,
yattha ca imaṃ janataṃ samādapesi nivesesi patiṭṭhāpesi. Atthi cevettha
uttarikaraṇīyan"ti.</p>

<p><span class="parno">15</span>
<a class="pts1" id="pts1.207"></a>
<a id="p_6D_783" class="ms"></a>
"Acchariyaṃ, bho ānanda, abbhutaṃ, bho ānanda. So cāyaṃ, bho ānanda, ariyo
sīlakkhandho paripuṇṇo, no aparipuṇṇo. Evaṃ paripuṇṇañcāhaṃ, bho ānanda, ariyaṃ
sīlakkhandhaṃ ito bahiddhā aññesu samaṇabrāhmaṇesu na samanupassāmi. Evaṃ
paripuṇṇañca, bho ānanda, ariyaṃ sīlakkhandhaṃ ito bahiddhā aññe samaṇabrāhmaṇā
attani samanupasseyyuṃ, te tāvatakeneva attamanā assu: ‘alamettāvatā,
katamettāvatā, anuppatto no sāmaññattho, natthi no kiñci uttarikaraṇīyan’ti.
Atha ca pana bhavaṃ ānando evamāha: ‘atthi cevettha <span class="var" title="uttariṃ karaṇīyanti (bj, s1-3, pts1)" id="note219">uttarikaraṇīyan’"ti</span>.</p>
<h2>2. Samādhikkhandha</h2>

<p><span class="parno">16</span><a class="wp" id="wp2.1"></a>
<a id="p_6D_784" class="ms"></a>
<a class="msdiv" id="msdiv_454"></a>
"Katamo pana so, bho ānanda, ariyo samādhikkhandho, yassa so bhavaṃ gotamo
vaṇṇavādī ahosi, yattha ca imaṃ janataṃ samādapesi nivesesi patiṭṭhāpesī"ti?</p>

<p><span class="parno">17</span><a class="wp" id="wp2.2"></a>
<a id="p_6D_785" class="ms"></a>
"Kathañca, māṇava, bhikkhu indriyesu guttadvāro hoti? Idha, māṇava, bhikkhu
cakkhunā rūpaṃ disvā na nimittaggāhī hoti nānubyañjanaggāhī;
yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā
akusalā dhammā anvāssaveyyuṃ; tassa saṃvarāya paṭipajjati, rakkhati
cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe  …
ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā
 …  manasā dhammaṃ viññāya na nimittaggāhī hoti nānubyañjanaggāhī;
yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā
akusalā dhammā anvāssaveyyuṃ; tassa saṃvarāya paṭipajjati, rakkhati
manindriyaṃ, manindriye saṃvaraṃ āpajjati. So iminā ariyena indriyasaṃvarena
samannāgato ajjhattaṃ abyāsekasukhaṃ paṭisaṃvedeti. Evaṃ kho, māṇava, bhikkhu
indriyesu guttadvāro hoti.</p>
<hr>

<p><span class="parno">18</span><a class="wp" id="wp2.3"></a>
<a id="p_6D_786" class="ms"></a>
<a class="msdiv" id="msdiv_455"></a>
Kathañca, māṇava, bhikkhu satisampajaññena samannāgato hoti? Idha, māṇava,
bhikkhu abhikkante paṭikkante sampajānakārī hoti, ālokite vilokite
sampajānakārī hoti, samiñjite pasārite sampajānakārī hoti, sanghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. Evaṃ kho, māṇava, bhikkhu satisampajaññena samannāgato hoti.</p>
<hr>

<p><span class="parno">19</span><a class="wp" id="wp2.4"></a>
<a id="p_6D_787" class="ms"></a>
<a class="msdiv" id="msdiv_456"></a>
Kathañca, māṇava, bhikkhu santuṭṭho hoti? Idha, māṇava, bhikkhu santuṭṭho hoti
kāyaparihārikena cīvarena kucchiparihārikena piṇḍapātena. So yena yeneva
pakkamati, samādāyeva pakkamati. Seyyathāpi, māṇava, pakkhī sakuṇo yena yeneva
ḍeti, sapattabhārova ḍeti; evameva kho, māṇava, bhikkhu santuṭṭho hoti
kāyaparihārikena cīvarena kucchiparihārikena piṇḍapātena. So yena yeneva
pakkamati, samādāyeva pakkamati. Evaṃ kho, māṇava, bhikkhu santuṭṭho hoti.</p>

<p><span class="parno">20</span><a class="wp" id="wp2.5"></a>
<a id="p_6D_788" class="ms"></a>
<a class="msdiv" id="msdiv_457"></a>
So iminā ca ariyena sīlakkhandhena samannāgato, iminā ca ariyena
indriyasaṃvarena samannāgato, iminā ca ariyena satisampajaññena samannāgato,
imāya ca ariyāya santuṭṭhiyā samannāgato vivittaṃ senāsanaṃ bhajati araññaṃ
rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ
palālapuñjaṃ. So pacchābhattaṃ piṇḍapātapaṭikkanto nisīdati pallankaṃ
ābhujitvā, ujuṃ kāyaṃ paṇidhāya, parimukhaṃ satiṃ upaṭṭhapetvā.</p>

<p><span class="parno">21</span><a class="wp" id="wp2.6"></a>
<a id="p_6D_789" class="ms"></a>
<a class="msdiv" id="msdiv_458"></a>
So abhijjhaṃ loke pahāya vigatābhijjhena cetasā viharati abhijjhāya cittaṃ
parisodheti. Byāpādapadosaṃ pahāya abyāpannacitto viharati sabbapāṇabhūtahitānukampī byāpādapadosā cittaṃ parisodheti. Thinamiddhaṃ pahāya vigatathinamiddho viharati ālokasaññī sato sampajāno, thinamiddhā cittaṃ parisodheti. Uddhaccakukkuccaṃ pahāya anuddhato viharati ajjhattaṃ vūpasantacitto uddhaccakukkuccā cittaṃ parisodheti. Vicikicchaṃ pahāya tiṇṇavicikiccho viharati akathankathī kusalesu dhammesu, vicikicchāya cittaṃ parisodheti.</p>

<p><span class="parno">22</span><a class="wp" id="wp2.7"></a>
<a id="p_6D_790" class="ms"></a>
<a class="msdiv" id="msdiv_459"></a>
Seyyathāpi, māṇava, puriso iṇaṃ ādāya kammante payojeyya. Tassa te kammantā
samijjheyyuṃ. So yāni ca porāṇāni iṇamūlāni tāni ca byantiṃ kareyya, siyā cassa
uttariṃ avasiṭṭhaṃ dārabharaṇāya. Tassa evamassa: ‘ahaṃ kho pubbe iṇaṃ ādāya
kammante payojesiṃ. Tassa me te kammantā samijjhiṃsu. Sohaṃ yāni ca porāṇāni
iṇamūlāni tāni ca byantiṃ akāsiṃ, atthi ca me uttariṃ avasiṭṭhaṃ
dārabharaṇāyā’ti. So tatonidānaṃ labhetha pāmojjaṃ, adhigaccheyya somanassaṃ.</p>

<p><span class="parno">23</span><a class="wp" id="wp2.8"></a>
<a id="p_6D_791" class="ms"></a>
<a class="msdiv" id="msdiv_460"></a>
Seyyathāpi, māṇava, puriso ābādhiko assa dukkhito bāḷhagilāno; bhattañcassa
nacchādeyya, na cassa kāye balamattā. So aparena samayena tamhā ābādhā
mucceyya, bhattañcassa chādeyya, siyā cassa kāye balamattā. Tassa evamassa:
‘ahaṃ kho pubbe ābādhiko ahosiṃ dukkhito bāḷhagilāno, bhattañca me nacchādesi,
na ca me āsi kāye balamattā. Somhi etarahi tamhā ābādhā mutto bhattañca me
chādeti, atthi ca me kāye balamattā’ti. So tatonidānaṃ labhetha pāmojjaṃ,
adhigaccheyya somanassaṃ.</p>
<hr>

<p><span class="parno">24</span><a class="wp" id="wp2.9"></a>
<a id="p_6D_792" class="ms"></a>
<a class="msdiv" id="msdiv_461"></a>
Seyyathāpi, māṇava, puriso bandhanāgāre baddho assa. So aparena samayena tamhā
bandhanāgārā mucceyya sotthinā abbhayena, na cassa kiñci bhogānaṃ vayo. Tassa
evamassa: ‘ahaṃ kho pubbe bandhanāgāre baddho ahosiṃ. Somhi etarahi tamhā
bandhanāgārā mutto sotthinā abbhayena, natthi ca me kiñci bhogānaṃ vayo’ti. So
tatonidānaṃ labhetha pāmojjaṃ, adhigaccheyya somanassaṃ.</p>

<p><span class="parno">25</span><a class="wp" id="wp2.10"></a>
<a id="p_6D_793" class="ms"></a>
<a class="msdiv" id="msdiv_462"></a>
Seyyathāpi, māṇava, puriso dāso assa anattādhīno parādhīno na yenakāmangamo. So
aparena samayena tamhā dāsabyā mucceyya, attādhīno aparādhīno bhujisso
yenakāmangamo. Tassa evamassa: ‘ahaṃ kho pubbe dāso ahosiṃ anattādhīno
parādhīno na yenakāmangamo. Somhi etarahi tamhā dāsabyā mutto attādhīno
aparādhīno bhujisso yenakāmangamo’ti. So tatonidānaṃ labhetha pāmojjaṃ,
adhigaccheyya somanassaṃ.</p>

<p><span class="parno">26</span><a class="wp" id="wp2.11"></a>
<a id="p_6D_794" class="ms"></a>
<a class="msdiv" id="msdiv_463"></a>
Seyyathāpi, māṇava, puriso sadhano sabhogo kantāraddhānamaggaṃ paṭipajjeyya
dubbhikkhaṃ sappaṭibhayaṃ. So aparena samayena taṃ kantāraṃ nitthareyya,
sotthinā gāmantaṃ anupāpuṇeyya khemaṃ appaṭibhayaṃ. Tassa evamassa: ‘ahaṃ kho
pubbe sadhano sabhogo kantāraddhānamaggaṃ paṭipajjiṃ dubbhikkhaṃ sappaṭibhayaṃ.
Somhi <span class="var" title="etarahi kantāraṃ (c1)" id="note220">etarahi taṃ kantāraṃ</span> nitthiṇṇo, sotthinā gāmantaṃ anuppatto khemaṃ
appaṭibhayan’ti. So tatonidānaṃ labhetha pāmojjaṃ, adhigaccheyya somanassaṃ.</p>
<hr>

<p><span class="parno">27</span><a class="wp" id="wp2.12"></a>
<a id="p_6D_795" class="ms"></a>
<a class="msdiv" id="msdiv_464"></a>
Evameva kho, māṇava, bhikkhu yathā iṇaṃ yathā rogaṃ yathā bandhanāgāraṃ yathā
dāsabyaṃ yathā kantāraddhānamaggaṃ, evaṃ ime pañca nīvaraṇe appahīne attani
samanupassati.</p>

<p><span class="parno">28</span>
<a id="p_6D_796" class="ms"></a>
<a class="msdiv" id="msdiv_465"></a>
Seyyathāpi, māṇava, yathā āṇaṇyaṃ yathā ārogyaṃ yathā bandhanāmokkhaṃ yathā
bhujissaṃ yathā khemantabhūmiṃ. <span class="var" title="evameva (s1-3, c1)" id="note221">Evameva kho</span> bhikkhu ime pañca nīvaraṇe pahīne
attani samanupassati.</p>

<p><span class="parno">29</span>
<a id="p_6D_797" class="ms"></a>
<a class="msdiv" id="msdiv_466"></a>
Tassime pañca nīvaraṇe pahīne attani samanupassato pāmojjaṃ jāyati, pamuditassa
pīti jāyati, pītimanassa kāyo passambhati, passaddhakāyo sukhaṃ vedeti, sukhino
cittaṃ samādhiyati.</p>
<hr>

<p><span class="parno">30</span><a class="wp" id="wp2.13"></a>
<a id="p_6D_798" class="ms"></a>
<a class="msdiv" id="msdiv_467"></a>
So vivicceva kāmehi vivicca akusalehi dhammehi savitakkaṃ savicāraṃ vivekajaṃ
pītisukhaṃ paṭhamaṃ jhānaṃ upasampajja viharati. So imameva kāyaṃ vivekajena
pītisukhena abhisandeti parisandeti paripūreti parippharati, nāssa kiñci
sabbāvato kāyassa vivekajena pītisukhena apphuṭaṃ hoti.</p>

<p><span class="parno">31</span><a class="wp" id="wp2.14"></a>
<a id="p_6D_799" class="ms"></a>
Seyyathāpi, māṇava, dakkho nhāpako vā nhāpakantevāsī vā kaṃsathāle
nhānīyacuṇṇāni ākiritvā udakena paripphosakaṃ paripphosakaṃ <span class="var" title="sandeyya (s1-3, c1)" id="note222">sanneyya</span>. Sāyaṃ
nhānīyapiṇḍi snehānugatā snehaparetā santarabāhirā phuṭā snehena, na ca
paggharaṇī. Evameva kho, māṇava, bhikkhu imameva kāyaṃ vivekajena pītisukhena
abhisandeti parisandeti paripūreti parippharati, nāssa kiñci sabbāvato kāyassa
vivekajena pītisukhena apphuṭaṃ hoti. Yampi, māṇava, bhikkhu vivicceva kāmehi
vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ
jhānaṃ upasampajja viharati. So imameva kāyaṃ vivekajena pītisukhena
abhisandeti parisandeti paripūreti parippharati, nāssa kiñci sabbāvato kāyassa
vivekajena pītisukhena apphuṭaṃ hoti. Idampissa hoti samādhismiṃ.</p>
<hr>

<p><span class="parno">32</span><a class="wp" id="wp2.15"></a>
<a id="p_6D_800" class="ms"></a>
<a class="msdiv" id="msdiv_468"></a>
Puna caparaṃ, māṇava, bhikkhu vitakkavicārānaṃ vūpasamā ajjhattaṃ sampasādanaṃ
cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ
upasampajja viharati. So imameva kāyaṃ samādhijena pītisukhena abhisandeti
parisandeti paripūreti parippharati, nāssa kiñci sabbāvato kāyassa samādhijena
pītisukhena apphuṭaṃ hoti.</p>

<p><span class="parno">33</span><a class="wp" id="wp2.16"></a>
<a class="pts1" id="pts1.208"></a>
<a id="p_6D_801" class="ms"></a>
Seyyathāpi, māṇava, udakarahado gambhīro ubbhidodako. Tassa nevassa
puratthimāya disāya udakassa āyamukhaṃ, na dakkhiṇāya disāya udakassa
āyamukhaṃ, na pacchimāya disāya udakassa āyamukhaṃ, na uttarāya disāya udakassa
āyamukhaṃ, devo ca na kālena kālaṃ sammā dhāraṃ anupaveccheyya. Atha kho
tamhāva udakarahadā sītā vāridhārā ubbhijjitvā tameva udakarahadaṃ sītena
vārinā abhisandeyya parisandeyya paripūreyya paripphareyya, nāssa kiñci
sabbāvato udakarahadassa sītena vārinā apphuṭaṃ assa. Evameva kho, māṇava,
bhikkhu … pe … yampi, māṇava, bhikkhu vitakkavicārānaṃ vūpasamā … pe … dutiyaṃ
jhānaṃ upasampajja viharati. So imameva kāyaṃ samādhijena pītisukhena
abhisandeti parisandeti paripūreti parippharati, nāssa kiñci sabbāvato kāyassa
samādhijena pītisukhena apphuṭaṃ hoti. Idampissa hoti samādhismiṃ.</p>
<hr>

<p><span class="parno">34</span><a class="wp" id="wp2.17"></a>
<a id="p_6D_802" class="ms"></a>
<a class="msdiv" id="msdiv_469"></a>
Puna caparaṃ, māṇava, bhikkhu pītiyā ca virāgā upekkhako ca viharati sato
sampajāno, sukhañca kāyena paṭisaṃvedeti, yaṃ taṃ ariyā ācikkhanti: ‘upekkhako
satimā sukhavihārī’ti, tatiyaṃ jhānaṃ upasampajja viharati. So imameva kāyaṃ
nippītikena sukhena abhisandeti parisandeti paripūreti parippharati, nāssa
kiñci sabbāvato kāyassa nippītikena sukhena apphuṭaṃ hoti.</p>

<p><span class="parno">35</span>
<a id="p_6D_803" class="ms"></a>
Seyyathāpi, māṇava, uppaliniyaṃ vā paduminiyaṃ vā puṇḍarīkiniyaṃ vā appekaccāni
uppalāni vā padumāni vā puṇḍarīkāni vā udake jātāni udake saṃvaḍḍhāni
udakānuggatāni antonimuggaposīni, tāni yāva caggā yāva ca mūlā sītena vārinā
abhisannāni parisannāni paripūrāni paripphuṭāni, nāssa kiñci sabbāvataṃ
uppalānaṃ vā padumānaṃ vā puṇḍarīkānaṃ vā sītena vārinā apphuṭaṃ assa. Evameva
kho, māṇava, bhikkhu … pe … yampi, māṇava, bhikkhu pītiyā ca virāgā … pe  …
tatiyaṃ jhānaṃ upasampajja viharati. So imameva kāyaṃ nippītikena sukhena
abhisandeti parisandeti paripūreti parippharati, nāssa kiñci sabbāvato kāyassa
nippītikena sukhena apphuṭaṃ hoti. Idampissa hoti samādhismiṃ.</p>
<hr>

<p><span class="parno">36</span><a class="wp" id="wp2.18"></a>
<a id="p_6D_804" class="ms"></a>
<a class="msdiv" id="msdiv_470"></a>
Puna caparaṃ, māṇava, bhikkhu sukhassa ca pahānā dukkhassa ca pahānā pubbeva
somanassadomanassānaṃ atthangamā adukkhamasukhaṃ upekkhāsatipārisuddhiṃ
catutthaṃ jhānaṃ upasampajja viharati. So imameva kāyaṃ parisuddhena cetasā
pariyodātena pharitvā nisinno hoti; nāssa kiñci sabbāvato kāyassa parisuddhena
cetasā pariyodātena apphuṭaṃ hoti.</p>

<p><span class="parno">37</span>
<a id="p_6D_805" class="ms"></a>
Seyyathāpi, māṇava, puriso odātena vatthena sasīsaṃ pārupitvā nisinno assa,
nāssa kiñci sabbāvato kāyassa odātena vatthena apphuṭaṃ assa. Evameva kho,
māṇava, bhikkhu … pe … yampi, māṇava, bhikkhu sukhassa ca pahānā dukkhassa ca
pahānā pubbeva somanassadomanassānaṃ atthangamā adukkhamasukhaṃ
upekkhāsatipārisuddhiṃ catutthaṃ jhānaṃ upasampajja viharati. So imameva kāyaṃ
parisuddhena cetasā pariyodātena pharitvā nisinno hoti; nāssa kiñci sabbāvato
kāyassa parisuddhena cetasā pariyodātena apphuṭaṃ hoti. Idampissa hoti
samādhismiṃ.</p>
<hr>

<p><span class="parno">38</span><a class="wp" id="wp2.19"></a>
<a id="p_6D_806" class="ms"></a>
<a class="msdiv" id="msdiv_471"></a>
Ayaṃ kho so, māṇava, ariyo samādhikkhandho yassa so bhagavā vaṇṇavādī ahosi,
yattha ca imaṃ janataṃ samādapesi nivesesi patiṭṭhāpesi. Atthi cevettha
uttarikaraṇīyan"ti.</p>

<p><span class="parno">39</span>
<a id="p_6D_807" class="ms"></a>
"Acchariyaṃ, bho ānanda, abbhutaṃ, bho ānanda. So cāyaṃ, bho ānanda, ariyo
samādhikkhandho paripuṇṇo, no aparipuṇṇo. Evaṃ paripuṇṇañcāhaṃ, bho ānanda,
ariyaṃ samādhikkhandhaṃ ito bahiddhā aññesu samaṇabrāhmaṇesu na samanupassāmi.
Evaṃ paripuṇṇañca, bho ānanda, ariyaṃ samādhikkhandhaṃ ito bahiddhā aññe
samaṇabrāhmaṇā attani samanupasseyyuṃ, te tāvatakeneva attamanā assu:
‘alamettāvatā, katamettāvatā, anuppatto no sāmaññattho, natthi no kiñci
uttarikaraṇīyan’ti. Atha ca pana bhavaṃ ānando evamāha: ‘atthi cevettha
uttarikaraṇīyan’ti.</p>
<h2>3. Paññākkhandha</h2>

<p><span class="parno">40</span><a class="wp" id="wp2.20"></a>
<a id="p_6D_808" class="ms"></a>
<a class="msdiv" id="msdiv_472"></a>
Katamo pana so, bho ānanda, ariyo paññākkhandho, yassa bho bhavaṃ gotamo
vaṇṇavādī ahosi, yattha ca imaṃ janataṃ samādapesi nivesesi patiṭṭhāpesī"ti?</p>

<p><span class="parno">41</span><a class="wp" id="wp2.21"></a>
<a id="p_6D_809" class="ms"></a>
"So evaṃ samāhite citte parisuddhe pariyodāte anangaṇe vigatūpakkilese
mudubhūte kammaniye ṭhite āneñjappatte ñāṇadassanāya cittaṃ abhinīharati
abhininnāmeti. So evaṃ pajānāti: ‘ayaṃ kho me kāyo rūpī cātumahābhūtiko
mātāpettikasambhavo odanakummāsūpacayo aniccucchādana&shy;parimaddana&shy;bhedana&shy;viddhaṃsana&shy;dhammo; idañca pana me viññāṇaṃ ettha sitaṃ ettha paṭibaddhan’ti.</p>

<p><span class="parno">42</span><a class="wp" id="wp2.22"></a>
<a class="pts1" id="pts1.209"></a>
<a id="p_6D_810" class="ms"></a>
Seyyathāpi, māṇava, maṇi veḷuriyo subho jātimā aṭṭhaṃso suparikammakato accho
vippasanno anāvilo sabbākārasampanno. Tatrāssa suttaṃ āvutaṃ nīlaṃ vā pītaṃ vā
lohitaṃ vā odātaṃ vā paṇḍusuttaṃ vā. Tamenaṃ cakkhumā puriso hatthe karitvā
paccavekkheyya: ‘ayaṃ kho maṇi veḷuriyo subho jātimā aṭṭhaṃso suparikammakato
accho vippasanno anāvilo sabbākārasampanno. Tatridaṃ suttaṃ āvutaṃ nīlaṃ vā
pītaṃ vā lohitaṃ vā odātaṃ vā paṇḍusuttaṃ vā’ti. Evameva kho, māṇava, bhikkhu
evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte ñāṇadassanāya cittaṃ abhinīharati abhininnāmeti.
So evaṃ pajānāti: ‘ayaṃ kho me kāyo rūpī cātumahābhūtiko mātāpettikasambhavo
odanakummāsūpacayo aniccucchādana&shy;parimaddana&shy;bhedana&shy;viddhaṃsana&shy;dhammo.
Idañca pana me viññāṇaṃ ettha sitaṃ ettha paṭibaddhan’ti. Yampi, māṇava,
bhikkhu evaṃ samāhite citte … pe … āneñjappatte ñāṇadassanāya cittaṃ
abhinīharati abhininnāmeti. So evaṃ pajānāti … pe … ettha paṭibaddhanti.
Idampissa hoti paññāya.</p>
<hr>

<p><span class="parno">43</span><a class="wp" id="wp2.23"></a>
<a id="p_6D_811" class="ms"></a>
<a class="msdiv" id="msdiv_473"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte manomayaṃ kāyaṃ abhinimmānāya cittaṃ abhinīharati
abhininnāmeti. So imamhā kāyā aññaṃ kāyaṃ abhinimmināti rūpiṃ manomayaṃ
sabbangapaccangiṃ ahīnindriyaṃ.</p>

<p><span class="parno">44</span><a class="wp" id="wp2.24"></a>
<a id="p_6D_812" class="ms"></a>
Seyyathāpi, māṇava, puriso muñjamhā īsikaṃ pavāheyya. Tassa evamassa: ‘ayaṃ
muñjo ayaṃ īsikā; añño muñjo aññā īsikā; muñjamhā tveva īsikā pavāḷhā’ti.
Seyyathā vā pana, māṇava, puriso asiṃ kosiyā pavāheyya. Tassa evamassa: ‘ayaṃ
asi, ayaṃ kosi; añño asi, aññā kosi; kosiyā tveva asi pavāḷho’ti. Seyyathā vā
pana, māṇava, puriso ahiṃ karaṇḍā uddhareyya. Tassa evamassa: ‘ayaṃ ahi, ayaṃ
karaṇḍo; añño ahi, añño karaṇḍo; karaṇḍā tveva ahi ubbhato’ti. Evameva kho,
māṇava, bhikkhu … pe … yampi, māṇava, bhikkhu evaṃ samāhite citte parisuddhe
pariyodāte anangaṇe vigatūpakkilese mudubhūte kammaniye ṭhite āneñjappatte
manomayaṃ kāyaṃ abhinimmānāya cittaṃ abhinīharati abhininnāmeti … pe  … .
Idampissa hoti paññāya.</p>

<p><span class="parno">45</span><a class="wp" id="wp2.25"></a>
<a id="p_6D_813" class="ms"></a>
<a class="msdiv" id="msdiv_474"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte iddhividhāya cittaṃ abhinīharati abhininnāmeti. So
anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi
hutvā eko hoti; āvibhāvaṃ tirobhāvaṃ tirokuṭṭaṃ tiropākāraṃ tiropabbataṃ
asajjamāno gacchati seyyathāpi ākāse; pathaviyāpi ummujjanimujjaṃ karoti
seyyathāpi udake; udakepi abhijjamāne gacchati seyyathāpi pathaviyaṃ; ākāsepi
pallankena kamati seyyathāpi pakkhī sakuṇo; imepi candimasūriye evaṃ mahiddhike
evaṃ mahānubhāve pāṇinā parāmasati parimajjati; yāva brahmalokāpi kāyena vasaṃ
vatteti.</p>

<p><span class="parno">46</span><a class="wp" id="wp2.26"></a>
<a id="p_6D_814" class="ms"></a>
Seyyathāpi, māṇava, dakkho kumbhakāro vā kumbhakārantevāsī vā suparikammakatāya
mattikāya yaññadeva bhājanavikatiṃ ākankheyya, taṃ tadeva kareyya
abhinipphādeyya. Seyyathā vā pana, māṇava, dakkho dantakāro vā dantakārantevāsī
vā suparikammakatasmiṃ dantasmiṃ yaññadeva dantavikatiṃ ākankheyya, taṃ tadeva
kareyya abhinipphādeyya. Seyyathā vā pana, māṇava, dakkho suvaṇṇakāro vā
suvaṇṇakārantevāsī vā suparikammakatasmiṃ suvaṇṇasmiṃ yaññadeva suvaṇṇavikatiṃ
ākankheyya, taṃ tadeva kareyya abhinipphādeyya. Evameva kho, māṇava, bhikkhu  …
pe … yampi māṇava bhikkhu evaṃ samāhite citte parisuddhe pariyodāte anangaṇe
vigatūpakkilese mudubhūte kammaniye ṭhite āneñjappatte iddhividhāya cittaṃ
abhinīharati abhininnāmeti. So anekavihitaṃ iddhividhaṃ paccanubhoti—ekopi
hutvā bahudhā hoti … pe … yāva brahmalokāpi kāyena vasaṃ vatteti. Idampissa
hoti paññāya.</p>

<p><span class="parno">47</span><a class="wp" id="wp2.27"></a>
<a id="p_6D_815" class="ms"></a>
<a class="msdiv" id="msdiv_475"></a>
So evaṃ samāhite citte … pe … āneñjappatte dibbāya sotadhātuyā cittaṃ
abhinīharati abhininnāmeti. So dibbāya sotadhātuyā visuddhāya
atikkantamānusikāya ubho sadde suṇāti dibbe ca mānuse ca ye dūre santike ca.
Seyyathāpi, māṇava, puriso addhānamaggappaṭipanno. So suṇeyya bherisaddampi
mudingasaddampi sankhapaṇavadindimasaddampi. Tassa evamassa—bherisaddo
itipi mudingasaddo itipi sankhapaṇavadindimasaddo <span class="var" title="itipīti (mr)" id="note224">itipi</span>. Evameva kho, māṇava,
bhikkhu … pe … yampi, māṇava, bhikkhu evaṃ samāhite citte … pe … āneñjappatte
dibbāya sotadhātuyā cittaṃ abhinīharati abhininnāmeti. So dibbāya sotadhātuyā
visuddhāya atikkantamānusikāya ubho sadde suṇāti dibbe ca mānuse ca ye dūre
santike ca. Idampissa hoti paññāya.</p>

<p><span class="parno">48</span><a class="wp" id="wp2.28"></a>
<a id="p_6D_816" class="ms"></a>
<a class="msdiv" id="msdiv_476"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte cetopariyañāṇāya cittaṃ abhinīharati
abhininnāmeti. So parasattānaṃ parapuggalānaṃ cetasā ceto paricca pajānāti,
sarāgaṃ vā cittaṃ ‘sarāgaṃ cittan’ti pajānāti, vītarāgaṃ vā cittaṃ ‘vītarāgaṃ
cittan’ti pajānāti, sadosaṃ vā cittaṃ ‘sadosaṃ cittan’ti pajānāti, vītadosaṃ vā
cittaṃ ‘vītadosaṃ cittan’ti pajānāti, samohaṃ vā cittaṃ ‘samohaṃ cittan’ti
pajānāti, vītamohaṃ vā cittaṃ ‘vītamohaṃ cittan’ti pajānāti, sankhittaṃ vā
cittaṃ ‘sankhittaṃ cittan’ti pajānāti, vikkhittaṃ vā cittaṃ ‘vikkhittaṃ
cittan’ti pajānāti, mahaggataṃ vā cittaṃ ‘mahaggataṃ cittan’ti pajānāti,
amahaggataṃ vā cittaṃ ‘amahaggataṃ cittan’ti pajānāti, sauttaraṃ vā cittaṃ
‘sauttaraṃ cittan’ti pajānāti, anuttaraṃ vā cittaṃ ‘anuttaraṃ cittan’ti
pajānāti, samāhitaṃ vā cittaṃ ‘samāhitaṃ cittan’ti pajānāti, asamāhitaṃ vā
cittaṃ ‘asamāhitaṃ cittan’ti pajānāti, vimuttaṃ vā cittaṃ ‘vimuttaṃ cittan’ti
pajānāti, avimuttaṃ vā cittaṃ ‘avimuttaṃ cittan’ti pajānāti.</p>

<p><span class="parno">49</span><a class="wp" id="wp2.29"></a>
<a id="p_6D_817" class="ms"></a>
Seyyathāpi, māṇava, itthī vā puriso vā daharo yuvā maṇḍanajātiko ādāse vā
parisuddhe pariyodāte acche vā udakapatte sakaṃ mukhanimittaṃ paccavekkhamāno
sakaṇikaṃ vā sakaṇikanti jāneyya, akaṇikaṃ vā akaṇikanti jāneyya. Evameva kho,
māṇava, bhikkhu … pe … yampi, māṇava, bhikkhu evaṃ samāhite … pe … āneñjappatte
cetopariyañāṇāya cittaṃ abhinīharati abhininnāmeti. So parasattānaṃ
parapuggalānaṃ cetasā ceto paricca pajānāti, sarāgaṃ vā cittaṃ sarāgaṃ cittanti
pajānāti … pe … avimuttaṃ vā cittaṃ avimuttaṃ cittanti pajānāti. Idampissa hoti
paññāya.</p>

<p><span class="parno">50</span><a class="wp" id="wp2.30"></a>
<a id="p_6D_818" class="ms"></a>
<a class="msdiv" id="msdiv_477"></a>
So evaṃ samāhite citte … pe … āneñjappatte pubbenivāsānussatiñāṇāya cittaṃ
abhinīharati abhininnāmeti. So anekavihitaṃ pubbenivāsaṃ anussarati.
Seyyathidaṃ—ekampi jātiṃ dvepi jātiyo tissopi jātiyo catassopi jātiyo pañcapi
jātiyo dasapi jātiyo vīsampi jātiyo tiṃsampi jātiyo cattālīsampi jātiyo
paññāsampi jātiyo jātisatampi jātisahassampi jātisatasahassampi anekepi
saṃvaṭṭakappe anekepi vivaṭṭakappe anekepi saṃvaṭṭavivaṭṭakappe: ‘amutrāsiṃ
evaṃnāmo evangotto evaṃvaṇṇo evamāhāro evaṃsukhadukkhappaṭisaṃvedī
evamāyupariyanto. So tato cuto amutra udapādiṃ; tatrāpāsiṃ evaṃnāmo evangotto
evaṃvaṇṇo evamāhāro evaṃsukhadukkhappaṭisaṃvedī evamāyupariyanto; so tato
cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ
anussarati.</p>

<p><span class="parno">51</span><a class="wp" id="wp2.31"></a>
<a id="p_6D_819" class="ms"></a>
Seyyathāpi, māṇava, puriso sakamhā gāmā aññaṃ gāmaṃ gaccheyya; tamhāpi gāmā
aññaṃ gāmaṃ gaccheyya; so tamhā gāmā sakaṃyeva gāmaṃ paccāgaccheyya. Tassa
evamassa: ‘ahaṃ kho sakamhā gāmā amuṃ gāmaṃ agacchiṃ, tatra evaṃ aṭṭhāsiṃ evaṃ
nisīdiṃ evaṃ abhāsiṃ evaṃ tuṇhī ahosiṃ. So tamhāpi gāmā amuṃ gāmaṃ gacchiṃ,
tatrāpi evaṃ aṭṭhāsiṃ evaṃ nisīdiṃ evaṃ abhāsiṃ evaṃ tuṇhī ahosiṃ. Somhi tamhā
gāmā sakaṃyeva gāmaṃ paccāgato’ti. Evameva kho, māṇava, bhikkhu … pe … yampi,
māṇava, bhikkhu evaṃ samāhite citte … pe … āneñjappatte pubbenivāsānussatiñāṇāya cittaṃ abhinīharati abhininnāmeti. So anekavihitaṃ pubbenivāsaṃ anussarati. Seyyathidaṃ—ekampi jātiṃ … pe … iti sākāraṃ sauddesaṃ anekavihitaṃ pubbenivāsaṃ anussarati. Idampissa hoti paññāya.</p>

<p><span class="parno">52</span><a class="wp" id="wp2.32"></a>
<a id="p_6D_820" class="ms"></a>
<a class="msdiv" id="msdiv_478"></a>
So evaṃ samāhite citte … pe … āneñjappatte sattānaṃ cutūpapātañāṇāya cittaṃ
abhinīharati abhininnāmeti. So dibbena cakkhunā visuddhena atikkantamānusakena
satte passati cavamāne upapajjamāne hīne paṇīte suvaṇṇe dubbaṇṇe sugate
duggate, yathākammūpage satte pajānāti: ‘ime vata bhonto sattā kāyaduccaritena
samannāgatā vacīduccaritena samannāgatā manoduccaritena samannāgatā ariyānaṃ
upavādakā micchādiṭṭhikā micchādiṭṭhikammasamādānā. Te kāyassa bhedā paraṃ
maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā
kāyasucaritena samannāgatā vacīsucaritena samannāgatā manosucaritena
samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te
kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena
cakkhunā visuddhena atikkantamānusakena satte passati cavamāne upapajjamāne
hīne paṇīte suvaṇṇe dubbaṇṇe sugate duggate, yathākammūpage satte pajānāti.</p>
<hr>

<p><span class="parno">53</span><a class="wp" id="wp2.33"></a>
<a id="p_6D_821" class="ms"></a>
Seyyathāpi, māṇava, majjhesinghāṭake pāsādo, tattha cakkhumā puriso ṭhito
passeyya manusse gehaṃ pavisantepi nikkhamantepi rathikāyapi vīthiṃ sañcarante
majjhesinghāṭake nisinnepi. Tassa evamassa: ‘ete manussā gehaṃ pavisanti, ete
nikkhamanti, ete rathikāya vīthiṃ sañcaranti, ete majjhesinghāṭake nisinnā’ti.
Evameva kho, māṇava, bhikkhu … pe … yampi, māṇava, bhikkhu evaṃ samāhite citte
 …  pe … āneñjappatte sattānaṃ cutūpapātañāṇāya cittaṃ abhinīharati
abhininnāmeti. So dibbena cakkhunā visuddhena atikkantamānusakena satte passati
cavamāne upapajjamāne hīne paṇīte suvaṇṇe dubbaṇṇe sugate duggate,
yathākammūpage satte pajānāti. Idampissa hoti paññāya.</p>

<p><span class="parno">54</span><a class="wp" id="wp2.34"></a>
<a id="p_6D_822" class="ms"></a>
<a class="msdiv" id="msdiv_479"></a>
So evaṃ samāhite citte parisuddhe pariyodāte anangaṇe vigatūpakkilese mudubhūte
kammaniye ṭhite āneñjappatte āsavānaṃ khayañāṇāya cittaṃ abhinīharati
abhininnāmeti. So idaṃ dukkhanti yathābhūtaṃ pajānāti, ayaṃ dukkhasamudayoti
yathābhūtaṃ pajānāti, ayaṃ dukkhanirodhoti yathābhūtaṃ pajānāti, ayaṃ
dukkhanirodhagāminī paṭipadāti yathābhūtaṃ pajānāti; ime āsavāti yathābhūtaṃ
pajānāti, ayaṃ āsavasamudayoti yathābhūtaṃ pajānāti, ayaṃ āsavanirodhoti
yathābhūtaṃ pajānāti, ayaṃ āsavanirodhagāminī paṭipadāti yathābhūtaṃ pajānāti.
<a class="wp" id="wp2.35"></a>Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ
vimuccati, avijjāsavāpi cittaṃ vimuccati, vimuttasmiṃ vimuttamiti ñāṇaṃ hoti.
‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti
pajānāti.</p>
<hr>

<p><span class="parno">55</span><a class="wp" id="wp2.36"></a>
<a id="p_6D_823" class="ms"></a>
Seyyathāpi, māṇava, pabbatasankhepe udakarahado accho vippasanno anāvilo.
Tattha cakkhumā puriso tīre ṭhito passeyya sippisambukampi sakkharakathalampi
macchagumbampi carantampi tiṭṭhantampi. Tassa evamassa: ‘ayaṃ kho udakarahado
accho vippasanno anāvilo. Tatrime sippisambukāpi sakkharakathalāpi
macchagumbāpi carantipi tiṭṭhantipī’ti. Evameva kho, māṇava, bhikkhu … pe  …
yampi, māṇava, bhikkhu evaṃ samāhite citte … pe … āneñjappatte āsavānaṃ
khayañāṇāya cittaṃ abhinīharati abhininnāmeti. So idaṃ dukkhanti yathābhūtaṃ
pajānāti … pe … āsavanirodhagāminī paṭipadāti yathābhūtaṃ pajānāti. Tassa evaṃ
jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati,
avijjāsavāpi cittaṃ vimuccati, vimuttasmiṃ vimuttamiti ñāṇaṃ hoti, ‘khīṇā jāti,
vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti.
Idampissa hoti paññāya.</p>
<hr>

<p><span class="parno">56</span><a class="wp" id="wp2.37"></a>
<a id="p_6D_824" class="ms"></a>
<a class="msdiv" id="msdiv_480"></a>
Ayaṃ kho so, māṇava, ariyo paññākkhandho yassa so bhagavā vaṇṇavādī ahosi,
yattha ca imaṃ janataṃ samādapesi nivesesi patiṭṭhāpesi. Natthi cevettha
uttarikaraṇīyan"ti.</p>
<hr>

<p><span class="parno">57</span>
<a class="pts1" id="pts1.210"></a>
<a id="p_6D_825" class="ms"></a>
"Acchariyaṃ, bho ānanda, abbhutaṃ, bho ānanda. So cāyaṃ, bho ānanda, ariyo
paññākkhandho paripuṇṇo, no aparipuṇṇo. Evaṃ paripuṇṇañcāhaṃ, bho ānanda,
ariyaṃ paññākkhandhaṃ ito bahiddhā aññesu samaṇabrāhmaṇesu na samanupassāmi.
<span class="var" title="natthi cettha (bj) | natthi no kiñci (s1-3, mr)" id="note225">Natthi cevettha</span> <span class="var" title="uttariṃ karaṇīyanti (bj, s2, s3, pts1) | uttariṃkaraṇīyanti (s1) | uttarikaraṇīyanti (mr)" id="note226">uttarikaraṇīyaṃ</span>. Abhikkantaṃ, bho ānanda, abhikkantaṃ, bho
ānanda. Seyyathāpi, bho ānanda, nikkujjitaṃ vā ukkujjeyya, paṭicchannaṃ vā
vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:
‘cakkhumanto rūpāni dakkhantī’ti; evamevaṃ bhotā ānandena anekapariyāyena
dhammo pakāsito. Esāhaṃ, bho ānanda, taṃ bhavantaṃ gotamaṃ saraṇaṃ gacchāmi
dhammañca bhikkhusaṃghañca. Upāsakaṃ maṃ bhavaṃ ānando dhāretu ajjatagge
pāṇupetaṃ saraṇaṃ gatan"ti.</p>
<p class="endsutta">Subhasuttaṃ niṭṭhitaṃ dasamaṃ.</p>
</div>
</section>
<div id="nextprev"><a id="previous-sutta" href="./dn9.html"></a><a id="next-sutta" href="./dn11.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN10: Subha Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
