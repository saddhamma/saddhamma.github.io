<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 6</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN6: Mahāli Sutta - About Mahāli - </h2>

<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>

<section class="raw_sutta">
<div lang="en">
</div>
<div lang="pi">
<h2>1. Brāhmaṇadūtavatthu</h2>

<p><span class="parno">1</span><a class="wp" id="wp1"></a>
<a class="pts1" id="pts1.150"></a>
<a id="p_6D_597" class="ms"></a>
<a class="msdiv" id="msdiv_359"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena kho
pana samayena sambahulā kosalakā ca brāhmaṇadūtā māgadhakā ca brāhmaṇadūtā
vesāliyaṃ paṭivasanti kenacideva karaṇīyena. Assosuṃ kho te kosalakā ca
brāhmaṇadūtā māgadhakā ca brāhmaṇadūtā: "samaṇo khalu, bho, gotamo sakyaputto
sakyakulā pabbajito vesāliyaṃ viharati mahāvane kūṭāgārasālāyaṃ. Taṃ kho pana
bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ
sammāsambuddho vijjācaraṇasampanno sugato lokavidū anuttaro purisadammasārathi
satthā devamanussānaṃ buddho bhagavā’. So imaṃ lokaṃ sadevakaṃ samārakaṃ
sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā
pavedeti. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ
sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāseti. Sādhu
kho pana tathārūpānaṃ arahataṃ dassanaṃ hotī"ti.</p>

<p><span class="parno">2</span><a class="wp" id="wp2"></a>
<a class="pts1" id="pts1.151"></a>
<a id="p_6D_598" class="ms"></a>
<a class="msdiv" id="msdiv_360"></a>
Atha kho te kosalakā ca brāhmaṇadūtā māgadhakā ca brāhmaṇadūtā yena mahāvanaṃ
kūṭāgārasālā tenupasankamiṃsu. Tena kho pana samayena āyasmā nāgito bhagavato
upaṭṭhāko hoti. Atha kho te kosalakā ca brāhmaṇadūtā māgadhakā ca brāhmaṇadūtā
yenāyasmā nāgito tenupasankamiṃsu. Upasankamitvā āyasmantaṃ nāgitaṃ etadavocuṃ:
"kahaṃ nu kho, bho nāgita, etarahi so bhavaṃ gotamo viharati? Dassanakāmā hi
mayaṃ taṃ bhavantaṃ gotaman"ti. "Akālo kho, āvuso, bhagavantaṃ dassanāya,
paṭisallīno bhagavā"ti. Atha kho te kosalakā ca brāhmaṇadūtā māgadhakā ca
brāhmaṇadūtā tattheva ekamantaṃ nisīdiṃsu: "disvāva mayaṃ taṃ bhavantaṃ gotamaṃ
gamissāmā"ti.</p>
<h2>2. Oṭṭhaddhalicchavīvatthu</h2>

<p><span class="parno">3</span><a class="wp" id="wp3"></a>
<a id="p_6D_599" class="ms"></a>
<a class="msdiv" id="msdiv_361"></a>
Oṭṭhaddhopi licchavī mahatiyā licchavīparisāya saddhiṃ yena mahāvanaṃ
kūṭāgārasālā yenāyasmā nāgito tenupasankami; upasankamitvā āyasmantaṃ nāgitaṃ
abhivādetvā ekamantaṃ aṭṭhāsi. Ekamantaṃ ṭhito kho oṭṭhaddhopi licchavī
āyasmantaṃ nāgitaṃ etadavoca: "kahaṃ nu kho, bhante nāgita, etarahi so bhagavā
viharati arahaṃ sammāsambuddho, dassanakāmā hi mayaṃ taṃ bhagavantaṃ arahantaṃ
sammāsambuddhan"ti. "Akālo kho, mahāli, bhagavantaṃ dassanāya, paṭisallīno
bhagavā"ti. Oṭṭhaddhopi licchavī tattheva ekamantaṃ nisīdi: "disvāva ahaṃ taṃ
bhagavantaṃ gamissāmi arahantaṃ sammāsambuddhan"ti.</p>

<p><span class="parno">4</span><a class="wp" id="wp4"></a>
<a id="p_6D_600" class="ms"></a>
<a class="msdiv" id="msdiv_362"></a>
Atha kho sīho samaṇuddeso yenāyasmā nāgito tenupasankami; upasankamitvā
āyasmantaṃ nāgitaṃ abhivādetvā ekamantaṃ aṭṭhāsi. Ekamantaṃ ṭhito kho sīho
samaṇuddeso āyasmantaṃ nāgitaṃ etadavoca: "ete, bhante kassapa, sambahulā
kosalakā ca brāhmaṇadūtā māgadhakā ca brāhmaṇadūtā idhūpasankantā bhagavantaṃ
dassanāya; oṭṭhaddhopi licchavī mahatiyā licchavīparisāya saddhiṃ
idhūpasankanto bhagavantaṃ dassanāya, sādhu, bhante kassapa, labhataṃ esā
janatā bhagavantaṃ dassanāyā"ti.</p>

<p><span class="parno">5</span>
<a class="pts1" id="pts1.152"></a>
<a id="p_6D_601" class="ms"></a>
"Tena hi, sīha, tvaññeva bhagavato ārocehī"ti. "Evaṃ, bhante"ti kho sīho
samaṇuddeso āyasmato nāgitassa paṭissutvā yena bhagavā tenupasankami;
upasankamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho
sīho samaṇuddeso bhagavantaṃ etadavoca: "ete, bhante, sambahulā kosalakā ca
brāhmaṇadūtā māgadhakā ca brāhmaṇadūtā idhūpasankantā bhagavantaṃ dassanāya,
oṭṭhaddhopi licchavī mahatiyā licchavīparisāya saddhiṃ idhūpasankanto
bhagavantaṃ dassanāya. Sādhu, bhante, labhataṃ esā janatā bhagavantaṃ
dassanāyā"ti. "Tena hi, sīha, vihārapacchāyāyaṃ āsanaṃ paññapehī"ti. "Evaṃ,
bhante"ti kho sīho samaṇuddeso bhagavato paṭissutvā vihārapacchāyāyaṃ āsanaṃ
paññapesi.</p>
<hr>

<p><span class="parno">6</span>
<a id="p_6D_602" class="ms"></a>
<a class="msdiv" id="msdiv_363"></a>
Atha kho bhagavā vihārā nikkhamma vihārapacchāyāyaṃ paññatte āsane nisīdi. <a class="wp" id="wp5"></a>Atha
kho te kosalakā ca brāhmaṇadūtā māgadhakā ca brāhmaṇadūtā yena bhagavā
tenupasankamiṃsu; upasankamitvā bhagavatā saddhiṃ sammodiṃsu. Sammodanīyaṃ
kathaṃ sāraṇīyaṃ vītisāretvā ekamantaṃ nisīdiṃsu. Oṭṭhaddhopi licchavī mahatiyā
licchavīparisāya saddhiṃ yena bhagavā tenupasankami; upasankamitvā bhagavantaṃ
abhivādetvā ekamantaṃ nisīdi.</p>

<p><span class="parno">7</span>
<a id="p_6D_603" class="ms"></a>
<a class="msdiv" id="msdiv_364"></a>
Ekamantaṃ nisinno kho oṭṭhaddho licchavī bhagavantaṃ etadavoca: "purimāni,
bhante, divasāni purimatarāni sunakkhatto licchaviputto yenāhaṃ tenupasankami;
upasankamitvā maṃ etadavoca: ‘yadagge ahaṃ, mahāli, bhagavantaṃ upanissāya
viharāmi, na ciraṃ tīṇi vassāni, dibbāni hi kho rūpāni passāmi piyarūpāni
kāmūpasaṃhitāni rajanīyāni, no ca kho dibbāni saddāni suṇāmi piyarūpāni
kāmūpasaṃhitāni rajanīyānī’ti. Santāneva nu kho, bhante, sunakkhatto
licchaviputto dibbāni saddāni nāssosi piyarūpāni kāmūpasaṃhitāni rajanīyāni,
udāhu asantānī"ti?</p>
<h3>2.1. Ekaṃsabhāvitasamādhi</h3>

<p><span class="parno">8</span>
<a id="p_6D_604" class="ms"></a>
<a class="msdiv" id="msdiv_365"></a>
"Santāneva kho, mahāli, sunakkhatto licchaviputto dibbāni saddāni nāssosi
piyarūpāni kāmūpasaṃhitāni rajanīyāni, no asantānī"ti. <a class="wp" id="wp6"></a>"Ko nu kho, bhante,
hetu, ko paccayo, yena santāneva sunakkhatto licchaviputto dibbāni saddāni
nāssosi piyarūpāni kāmūpasaṃhitāni rajanīyāni, no asantānī"ti?</p>

<p><span class="parno">9</span>
<a class="pts1" id="pts1.153"></a>
<a id="p_6D_605" class="ms"></a>
<a class="msdiv" id="msdiv_366"></a>
"Idha, mahāli, bhikkhuno puratthimāya disāya ekaṃsabhāvito samādhi hoti
dibbānaṃ rūpānaṃ dassanāya piyarūpānaṃ kāmūpasaṃhitānaṃ rajanīyānaṃ, no ca kho
dibbānaṃ saddānaṃ savanāya piyarūpānaṃ kāmūpasaṃhitānaṃ rajanīyānaṃ. So
puratthimāya disāya ekaṃsabhāvite samādhimhi dibbānaṃ rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ saddānaṃ savanāya
piyarūpānaṃ kāmūpasaṃhitānaṃ rajanīyānaṃ. Puratthimāya disāya dibbāni rūpāni
passati piyarūpāni kāmūpasaṃhitāni rajanīyāni, no ca kho dibbāni saddāni suṇāti
piyarūpāni kāmūpasaṃhitāni rajanīyāni. Taṃ kissa hetu? Evañhetaṃ, mahāli, hoti
bhikkhuno puratthimāya disāya ekaṃsabhāvite samādhimhi dibbānaṃ rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ saddānaṃ
savanāya piyarūpānaṃ kāmūpasaṃhitānaṃ rajanīyānaṃ.</p>
<hr>

<p><span class="parno">10</span><a class="wp" id="wp7"></a>
<a id="p_6D_606" class="ms"></a>
<a class="msdiv" id="msdiv_367"></a>
Puna caparaṃ, mahāli, bhikkhuno dakkhiṇāya disāya … pe … pacchimāya disāya  …
uttarāya disāya … uddhamadho tiriyaṃ ekaṃsabhāvito samādhi hoti dibbānaṃ
rūpānaṃ dassanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ
saddānaṃ savanāya piyarūpānaṃ kāmūpasaṃhitānaṃ rajanīyānaṃ. So uddhamadho
tiriyaṃ ekaṃsabhāvite samādhimhi dibbānaṃ rūpānaṃ dassanāya piyarūpānaṃ
kāmūpasaṃhitānaṃ rajanīyānaṃ, no ca kho dibbānaṃ saddānaṃ savanāya piyarūpānaṃ
kāmūpasaṃhitānaṃ rajanīyānaṃ. Uddhamadho tiriyaṃ dibbāni rūpāni passati
piyarūpāni kāmūpasaṃhitāni rajanīyāni, no ca kho dibbāni saddāni suṇāti
piyarūpāni kāmūpasaṃhitāni rajanīyāni. Taṃ kissa hetu? Evañhetaṃ, mahāli, hoti
bhikkhuno uddhamadho tiriyaṃ ekaṃsabhāvite samādhimhi dibbānaṃ rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ saddānaṃ
savanāya piyarūpānaṃ kāmūpasaṃhitānaṃ rajanīyānaṃ.</p>
<hr>

<p><span class="parno">11</span><a class="wp" id="wp8"></a>
<a class="pts1" id="pts1.154"></a>
<a id="p_6D_607" class="ms"></a>
<a class="msdiv" id="msdiv_368"></a>
Idha, mahāli, bhikkhuno puratthimāya disāya ekaṃsabhāvito samādhi hoti dibbānaṃ
saddānaṃ savanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ
rūpānaṃ dassanāya piyarūpānaṃ kāmūpasaṃhitānaṃ rajanīyānaṃ. So puratthimāya
disāya ekaṃsabhāvite samādhimhi dibbānaṃ saddānaṃ savanāya piyarūpānaṃ
kāmūpasaṃhitānaṃ rajanīyānaṃ, no ca kho dibbānaṃ rūpānaṃ dassanāya piyarūpānaṃ
kāmūpasaṃhitānaṃ rajanīyānaṃ. Puratthimāya disāya dibbāni saddāni suṇāti
piyarūpāni kāmūpasaṃhitāni rajanīyāni, no ca kho dibbāni rūpāni passati
piyarūpāni kāmūpasaṃhitāni rajanīyāni. Taṃ kissa hetu? Evañhetaṃ, mahāli, hoti
bhikkhuno puratthimāya disāya ekaṃsabhāvite samādhimhi dibbānaṃ saddānaṃ
savanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ.</p>
<hr>

<p><span class="parno">12</span><a class="wp" id="wp9"></a>
<a id="p_6D_608" class="ms"></a>
<a class="msdiv" id="msdiv_369"></a>
Puna caparaṃ, mahāli, bhikkhuno dakkhiṇāya disāya … pe … pacchimāya disāya  …
uttarāya disāya … uddhamadho tiriyaṃ ekaṃsabhāvito samādhi hoti dibbānaṃ
saddānaṃ savanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ
rūpānaṃ dassanāya piyarūpānaṃ kāmūpasaṃhitānaṃ rajanīyānaṃ. So uddhamadho
tiriyaṃ ekaṃsabhāvite samādhimhi dibbānaṃ saddānaṃ savanāya piyarūpānaṃ
kāmūpasaṃhitānaṃ rajanīyānaṃ, no ca kho dibbānaṃ rūpānaṃ dassanāya piyarūpānaṃ
kāmūpasaṃhitānaṃ rajanīyānaṃ. Uddhamadho tiriyaṃ dibbāni saddāni suṇāti
piyarūpāni kāmūpasaṃhitāni rajanīyāni, no ca kho dibbāni rūpāni passati
piyarūpāni kāmūpasaṃhitāni rajanīyāni. Taṃ kissa hetu? Evañhetaṃ, mahāli, hoti
bhikkhuno uddhamadho tiriyaṃ ekaṃsabhāvite samādhimhi dibbānaṃ saddānaṃ
savanāya piyarūpānaṃ kāmūpasaṃhitānaṃ rajanīyānaṃ, no ca kho dibbānaṃ rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ.</p>
<hr>

<p><span class="parno">13</span><a class="wp" id="wp10"></a>
<a class="pts1" id="pts1.155"></a>
<a id="p_6D_609" class="ms"></a>
<a class="msdiv" id="msdiv_370"></a>
Idha, mahāli, bhikkhuno puratthimāya disāya ubhayaṃsabhāvito samādhi hoti
dibbānañca rūpānaṃ dassanāya piyarūpānaṃ kāmūpasaṃhitānaṃ rajanīyānaṃ
dibbānañca saddānaṃ savanāya piyarūpānaṃ kāmūpasaṃhitānaṃ rajanīyānaṃ. So
puratthimāya disāya ubhayaṃsabhāvite samādhimhi dibbānañca rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ, dibbānañca saddānaṃ savanāya
piyarūpānaṃ kāmūpasaṃhitānaṃ rajanīyānaṃ. Puratthimāya disāya dibbāni ca rūpāni
passati piyarūpāni kāmūpasaṃhitāni rajanīyāni, dibbāni ca saddāni suṇāti
piyarūpāni kāmūpasaṃhitāni rajanīyāni. Taṃ kissa hetu? Evañhetaṃ, mahāli, hoti
bhikkhuno puratthimāya disāya ubhayaṃsabhāvite samādhimhi dibbānañca rūpānaṃ
dassanāya piyarūpānaṃ kāmūpasaṃhitānaṃ rajanīyānaṃ dibbānañca saddānaṃ savanāya
piyarūpānaṃ kāmūpasaṃhitānaṃ rajanīyānaṃ.</p>

<p><span class="parno">14</span><a class="wp" id="wp11"></a>
<a id="p_6D_610" class="ms"></a>
<a class="msdiv" id="msdiv_371"></a>
Puna caparaṃ, mahāli, bhikkhuno dakkhiṇāya disāya … pe … pacchimāya disāya  …
uttarāya disāya … uddhamadho tiriyaṃ ubhayaṃsabhāvito samādhi hoti dibbānañca
rūpānaṃ dassanāya piyarūpānaṃ kāmūpasaṃhitānaṃ rajanīyānaṃ, dibbānañca saddānaṃ
savanāya piyarūpānaṃ kāmūpasaṃhitānaṃ rajanīyānaṃ. So uddhamadho tiriyaṃ
ubhayaṃsabhāvite samādhimhi dibbānañca rūpānaṃ dassanāya piyarūpānaṃ
kāmūpasaṃhitānaṃ rajanīyānaṃ dibbānañca saddānaṃ savanāya piyarūpānaṃ
kāmūpasaṃhitānaṃ rajanīyānaṃ. Uddhamadho tiriyaṃ dibbāni ca rūpāni passati
piyarūpāni kāmūpasaṃhitāni rajanīyāni, dibbāni ca saddāni suṇāti piyarūpāni
kāmūpasaṃhitāni rajanīyāni. Taṃ kissa hetu? Evañhetaṃ, mahāli, hoti bhikkhuno
uddhamadho tiriyaṃ ubhayaṃsabhāvite samādhimhi dibbānañca rūpānaṃ dassanāya
piyarūpānaṃ kāmūpasaṃhitānaṃ rajanīyānaṃ, dibbānañca saddānaṃ savanāya
piyarūpānaṃ kāmūpasaṃhitānaṃ rajanīyānaṃ. Ayaṃ kho, mahāli, hetu ayaṃ paccayo,
yena santāneva sunakkhatto licchaviputto dibbāni saddāni nāssosi piyarūpāni
kāmūpasaṃhitāni rajanīyāni, no asantānī"ti.</p>
<hr>

<p><span class="parno">15</span><a class="wp" id="wp12"></a>
<a class="pts1" id="pts1.156"></a>
<a id="p_6D_611" class="ms"></a>
<a class="msdiv" id="msdiv_372"></a>
"Etāsaṃ nūna, bhante, samādhibhāvanānaṃ sacchikiriyāhetu bhikkhū bhagavati
brahmacariyaṃ carantī"ti. "Na kho, mahāli, etāsaṃ samādhibhāvanānaṃ
sacchikiriyāhetu bhikkhū mayi brahmacariyaṃ caranti. Atthi kho, mahāli, aññeva
dhammā uttaritarā ca paṇītatarā ca, yesaṃ sacchikiriyāhetu bhikkhū mayi
brahmacariyaṃ carantī"ti.</p>
<h3>2.2. Catuariyaphala</h3>

<p><span class="parno">16</span><a class="wp" id="wp13"></a>
<a id="p_6D_612" class="ms"></a>
<a class="msdiv" id="msdiv_373"></a>
"Katame pana te, bhante, dhammā uttaritarā ca paṇītatarā ca, yesaṃ
sacchikiriyāhetu bhikkhū bhagavati brahmacariyaṃ carantī"ti? "Idha, mahāli,
bhikkhu tiṇṇaṃ saṃyojanānaṃ parikkhayā sotāpanno hoti avinipātadhammo niyato
sambodhiparāyaṇo. Ayampi kho, mahāli, dhammo uttaritaro ca paṇītataro ca, yassa
sacchikiriyāhetu bhikkhū mayi brahmacariyaṃ caranti.</p>

<p><span class="parno">17</span>
<a id="p_6D_613" class="ms"></a>
Puna caparaṃ, mahāli, bhikkhu tiṇṇaṃ saṃyojanānaṃ parikkhayā rāgadosamohānaṃ
tanuttā sakadāgāmī hoti, <span class="var" title="sakiṃdeva (mr)" id="note182">sakideva</span> imaṃ lokaṃ āgantvā dukkhassantaṃ karoti.
Ayampi kho, mahāli, dhammo uttaritaro ca paṇītataro ca, yassa sacchikiriyāhetu
bhikkhū mayi brahmacariyaṃ caranti.</p>

<p><span class="parno">18</span>
<a id="p_6D_614" class="ms"></a>
Puna caparaṃ, mahāli, bhikkhu pañcannaṃ orambhāgiyānaṃ saṃyojanānaṃ parikkhayā
opapātiko hoti, tattha parinibbāyī, anāvattidhammo tasmā lokā. Ayampi kho,
mahāli, dhammo uttaritaro ca paṇītataro ca, yassa sacchikiriyāhetu bhikkhū mayi
brahmacariyaṃ caranti.</p>

<p><span class="parno">19</span>
<a id="p_6D_615" class="ms"></a>
Puna caparaṃ, mahāli, bhikkhu āsavānaṃ khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayampi kho, mahāli, dhammo uttaritaro ca paṇītataro ca, yassa sacchikiriyāhetu
bhikkhū mayi brahmacariyaṃ caranti. Ime kho te, mahāli, dhammā uttaritarā ca
paṇītatarā ca, yesaṃ sacchikiriyāhetu bhikkhū mayi brahmacariyaṃ carantī"ti.</p>
<h3>2.3. Ariyaaṭṭhangikamagga</h3>

<p><span class="parno">20</span><a class="wp" id="wp14"></a>
<a id="p_6D_616" class="ms"></a>
<a class="msdiv" id="msdiv_374"></a>
"Atthi pana, bhante, maggo atthi paṭipadā etesaṃ dhammānaṃ sacchikiriyāyā"ti?
"Atthi kho, mahāli, maggo atthi paṭipadā etesaṃ dhammānaṃ sacchikiriyāyā"ti.</p>

<p><span class="parno">21</span>
<a class="pts1" id="pts1.157"></a>
<a id="p_6D_617" class="ms"></a>
<a class="msdiv" id="msdiv_375"></a>
"Katamo pana, bhante, maggo katamā paṭipadā etesaṃ dhammānaṃ sacchikiriyāyā"ti?
"Ayameva ariyo aṭṭhangiko maggo. Seyyathidaṃ—sammādiṭṭhi sammāsankappo
sammāvācā sammākammanto sammāājīvo sammāvāyāmo sammāsati sammāsamādhi. Ayaṃ
kho, mahāli, maggo ayaṃ paṭipadā etesaṃ dhammānaṃ sacchikiriyāya.</p>
<h3>2.4. Dvepabbajitavatthu</h3>

<p><span class="parno">22</span><a class="wp" id="wp15"></a>
<a id="p_6D_618" class="ms"></a>
<a class="msdiv" id="msdiv_376"></a>
Ekamidāhaṃ, mahāli, samayaṃ kosambiyaṃ viharāmi ghositārāme. Atha kho dve
pabbajitā—muṇḍiyo ca paribbājako jāliyo ca dārupattikantevāsī yenāhaṃ
tenupasankamiṃsu. Upasankamitvā mayā saddhiṃ sammodiṃsu. Sammodanīyaṃ kathaṃ
sāraṇīyaṃ vītisāretvā ekamantaṃ aṭṭhaṃsu. Ekamantaṃ ṭhitā kho te dve pabbajitā
maṃ etadavocuṃ: ‘kiṃ nu kho, āvuso gotama, taṃ jīvaṃ taṃ sarīraṃ, udāhu aññaṃ
jīvaṃ aññaṃ sarīran’ti?</p>

<p><span class="parno">23</span><a class="wp" id="wp16"></a>
<a id="p_6D_619" class="ms"></a>
<a class="msdiv" id="msdiv_377"></a>
‘Tena hāvuso, suṇātha sādhukaṃ manasi karotha bhāsissāmī’ti. ‘Evamāvuso’ti kho
te dve pabbajitā mama paccassosuṃ. Ahaṃ etadavocaṃ: ‘idhāvuso tathāgato loke
uppajjati arahaṃ sammāsambuddho <span class="var" title="yathā sāmaññaphalasutte 190--212 anucchedesu evaṃ" id="note183"> …  pe  … </span>  Evaṃ kho, āvuso, bhikkhu sīlasampanno
hoti.</p>

<p><span class="parno">24</span>
<a class="pts1" id="pts1.158"></a>
<a id="p_6D_620" class="ms"></a>
 …  pe … Paṭhamaṃ jhānaṃ upasampajja viharati. Yo kho, āvuso, bhikkhu evaṃ jānāti
evaṃ passati, kallaṃ nu kho tassetaṃ vacanāya: ‘taṃ jīvaṃ taṃ sarīran’ti vā
‘aññaṃ jīvaṃ aññaṃ sarīran’ti vāti? Yo so, āvuso, bhikkhu evaṃ jānāti evaṃ
passati, kallaṃ tassetaṃ vacanāya: ‘taṃ jīvaṃ taṃ sarīran’ti vā, ‘aññaṃ jīvaṃ
aññaṃ sarīran’ti vāti. Ahaṃ kho panetaṃ, āvuso, evaṃ jānāmi evaṃ passāmi. Atha
ca panāhaṃ na vadāmi: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ
sarīran’ti vā … pe … <a class="wp" id="wp17"></a>dutiyaṃ jhānaṃ … tatiyaṃ jhānaṃ … catutthaṃ jhānaṃ
upasampajja viharati. Yo kho, āvuso, bhikkhu evaṃ jānāti evaṃ passati, kallaṃ
nu kho tassetaṃ vacanāya: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ
sarīran’ti vāti? Yo so, āvuso, bhikkhu evaṃ jānāti evaṃ passati, kallaṃ
tassetaṃ vacanāya: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ sarīran’ti
vāti. Ahaṃ kho panetaṃ, āvuso, evaṃ jānāmi evaṃ passāmi. Atha ca panāhaṃ na
vadāmi: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ sarīran’ti vā … pe  …
<a class="wp" id="wp18"></a>ñāṇadassanāya cittaṃ abhinīharati abhininnāmeti … yo kho, āvuso, bhikkhu evaṃ
jānāti evaṃ passati, kallaṃ nu kho tassetaṃ vacanāya: ‘taṃ jīvaṃ taṃ sarīran’ti
vā ‘aññaṃ jīvaṃ aññaṃ sarīran’ti vāti? … pe … Yo so, āvuso, bhikkhu evaṃ jānāti
evaṃ passati, <span class="var" title="na kallaṃ (s1-3, km, mr)" id="note184">kallaṃ</span> tassetaṃ vacanāya: ‘taṃ jīvaṃ taṃ sarīran’ti vā ‘aññaṃ
jīvaṃ aññaṃ sarīran’ti vāti. Ahaṃ kho panetaṃ, āvuso, evaṃ jānāmi evaṃ passāmi.
Atha ca panāhaṃ na vadāmi: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ
sarīran’ti vā.</p>

<p><span class="parno">25</span><a class="wp" id="wp19"></a>
<a id="p_6D_621" class="ms"></a>
 …  pe … Nāparaṃ itthattāyāti pajānāti. Yo kho, āvuso, bhikkhu evaṃ jānāti evaṃ
passati, kallaṃ nu kho tassetaṃ vacanāya: ‘taṃ jīvaṃ taṃ sarīran’ti vā ‘aññaṃ
jīvaṃ aññaṃ sarīran’ti vāti? Yo so, āvuso, bhikkhu evaṃ jānāti evaṃ passati na
kallaṃ tassetaṃ vacanāya: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ
sarīran’ti vāti. Ahaṃ kho panetaṃ, āvuso, evaṃ jānāmi evaṃ passāmi. Atha ca
panāhaṃ na vadāmi: ‘taṃ jīvaṃ taṃ sarīran’ti vā ‘aññaṃ jīvaṃ aññaṃ sarīran’ti
vā"ti.</p>

<p><span class="parno">26</span>
<a id="p_6D_622" class="ms"></a>
Idamavoca bhagavā. Attamano oṭṭhaddho licchavī bhagavato bhāsitaṃ abhinandīti.</p>
<p class="endsutta">Mahālisuttaṃ niṭṭhitaṃ chaṭṭhaṃ.</p>
</div>
</section>
<div id="nextprev"><a id="previous-sutta" href="./dn5.html"></a><a id="next-sutta" href="./dn7.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN6: Mahāli Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
