<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Digha Nikaya 26</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a class="pressed" href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Digha Nikaya</h2>
<h2>DN26: Cakkavatti-Sīhanāda Sutta - The Lion's Roar on the Turning of the Wheel</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div>

<div lang="pi">
<h2>1. Attadīpasaraṇatā</h2>

<p><span class="parno">1</span><a class="wp" id="wp1"></a>
<a class="pts1" id="pts3.58"></a>
<a id="p_8D_183" class="ms"></a>
<a class="msdiv" id="msdiv_80"></a>
<span class="evam">Evaṃ me sutaṃ—​</span>   ekaṃ samayaṃ bhagavā magadhesu viharati mātulāyaṃ. Tatra kho bhagavā bhikkhū
āmantesi: "bhikkhavo"ti. "Bhaddante"ti te bhikkhū bhagavato paccassosuṃ.
Bhagavā etadavoca: </p>

<p><span class="parno">2</span>
<a id="p_8D_184" class="ms"></a>
"Attadīpā, bhikkhave, viharatha attasaraṇā anaññasaraṇā, dhammadīpā
dhammasaraṇā anaññasaraṇā. Kathañca pana, bhikkhave, bhikkhu attadīpo viharati
attasaraṇo anaññasaraṇo, dhammadīpo dhammasaraṇo anaññasaraṇo? Idha, bhikkhave,
bhikkhu kāye kāyānupassī viharati ātāpī sampajāno satimā vineyya loke
abhijjhādomanassaṃ. Vedanāsu vedanānupassī … pe … citte cittānupassī … pe  …
dhammesu dhammānupassī viharati ātāpī sampajāno satimā vineyya loke
abhijjhādomanassaṃ. Evaṃ kho, bhikkhave, bhikkhu attadīpo viharati attasaraṇo
anaññasaraṇo, dhammadīpo dhammasaraṇo anaññasaraṇo.</p>

<p><span class="parno">3</span>
<a id="p_8D_185" class="ms"></a>
Gocare, bhikkhave, caratha sake pettike visaye. Gocare, bhikkhave, carataṃ sake
pettike visaye na lacchati māro otāraṃ, na lacchati māro <span class="var" title="āramaṇaṃ (?)" id="note115">ārammaṇaṃ</span>. Kusalānaṃ,
bhikkhave, dhammānaṃ samādānahetu evamidaṃ puññaṃ pavaḍḍhati.</p>
<h2>2. Daḷhanemicakkavattirājā</h2>

<p><span class="parno">4</span><a class="wp" id="wp2"></a>
<a class="pts1" id="pts3.59"></a>
<a id="p_8D_186" class="ms"></a>
<a class="msdiv" id="msdiv_81"></a>
Bhūtapubbaṃ, bhikkhave, rājā daḷhanemi nāma ahosi <span class="var" title="cakkavatti (s1-3, pts1)" id="note116">cakkavattī</span> dhammiko
dhammarājā cāturanto vijitāvī janapadatthāvariyappatto sattaratanasamannāgato.
Tassimāni satta ratanāni ahesuṃ seyyathidaṃ—cakkaratanaṃ hatthiratanaṃ
assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva
sattamaṃ. Parosahassaṃ kho panassa puttā ahesuṃ sūrā vīrangarūpā
parasenappamaddanā. So imaṃ pathaviṃ sāgarapariyantaṃ adaṇḍena <span class="var" title="dhammena samena (s1-3, mr)" id="note117">asatthena
dhammena</span> abhivijiya ajjhāvasi.</p>

<p><span class="parno">5</span><a class="wp" id="wp3"></a>
<a class="pts1" id="pts3.60"></a>
<a id="p_8D_187" class="ms"></a>
<a class="msdiv" id="msdiv_82"></a>
Atha kho, bhikkhave, rājā daḷhanemi bahunnaṃ vassānaṃ bahunnaṃ vassasatānaṃ
bahunnaṃ vassasahassānaṃ accayena aññataraṃ purisaṃ āmantesi: ‘yadā tvaṃ, ambho
purisa, passeyyāsi dibbaṃ cakkaratanaṃ osakkitaṃ ṭhānā cutaṃ, atha me
āroceyyāsī’ti. ‘Evaṃ, devā’ti kho, bhikkhave, so puriso rañño daḷhanemissa
paccassosi. Addasā kho, bhikkhave, so puriso bahunnaṃ vassānaṃ bahunnaṃ
vassasatānaṃ bahunnaṃ vassasahassānaṃ accayena dibbaṃ cakkaratanaṃ osakkitaṃ
ṭhānā cutaṃ, disvāna yena rājā daḷhanemi tenupasankami; upasankamitvā rājānaṃ
daḷhanemiṃ etadavoca: ‘yagghe, deva, jāneyyāsi, dibbaṃ te cakkaratanaṃ
osakkitaṃ ṭhānā cutan’ti. Atha kho, bhikkhave, rājā daḷhanemi jeṭṭhaputtaṃ
kumāraṃ <span class="var" title="āmantetvā (bj, s1-3, mr)" id="note118">āmantāpetvā</span> etadavoca: ‘dibbaṃ kira me, tāta kumāra, cakkaratanaṃ
osakkitaṃ ṭhānā cutaṃ. Sutaṃ kho pana metaṃ—yassa rañño cakkavattissa dibbaṃ
cakkaratanaṃ osakkati ṭhānā cavati, na dāni tena raññā ciraṃ jīvitabbaṃ hotīti.
Bhuttā kho pana me mānusakā kāmā, samayo dāni me dibbe kāme pariyesituṃ. Ehi
tvaṃ, tāta kumāra, imaṃ samuddapariyantaṃ pathaviṃ paṭipajja. Ahaṃ pana
kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajissāmī’ti.</p>

<p><span class="parno">6</span>
<a id="p_8D_188" class="ms"></a>
<a class="msdiv" id="msdiv_83"></a>
Atha kho, bhikkhave, rājā daḷhanemi jeṭṭhaputtaṃ kumāraṃ sādhukaṃ rajje
samanusāsitvā kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbaji. Sattāhapabbajite kho pana, bhikkhave, rājisimhi dibbaṃ
cakkaratanaṃ antaradhāyi.</p>

<p><span class="parno">7</span><a class="wp" id="wp4"></a>
<a id="p_8D_189" class="ms"></a>
Atha kho, bhikkhave, aññataro puriso yena rājā khattiyo <span class="var" title="muddhāvasitto (s1-3, pts1)" id="note119">muddhābhisitto</span>
tenupasankami; upasankamitvā rājānaṃ khattiyaṃ muddhābhisittaṃ etadavoca:
‘yagghe, deva, jāneyyāsi, dibbaṃ cakkaratanaṃ antarahitan’ti. Atha kho,
bhikkhave, rājā khattiyo muddhābhisitto dibbe cakkaratane antarahite anattamano
ahosi, anattamanatañca paṭisaṃvedesi. So yena rājisi tenupasankami;
upasankamitvā rājisiṃ etadavoca: ‘yagghe, deva, jāneyyāsi, dibbaṃ cakkaratanaṃ
antarahitan’ti. Evaṃ vutte, bhikkhave, rājisi rājānaṃ khattiyaṃ muddhābhisittaṃ
etadavoca: ‘mā kho tvaṃ, tāta, dibbe cakkaratane antarahite anattamano ahosi,
mā anattamanatañca paṭisaṃvedesi, na hi te, tāta, dibbaṃ cakkaratanaṃ pettikaṃ
dāyajjaṃ. Ingha tvaṃ, tāta, ariye cakkavattivatte vattāhi. Ṭhānaṃ kho panetaṃ
vijjati, yaṃ te ariye cakkavattivatte vattamānassa tadahuposathe pannarase
<span class="var" title="sīsaṃ nahātassa (bj, pts1) | sīsanhātassa (s1-3)" id="note120">sīsaṃnhātassa</span> uposathikassa uparipāsādavaragatassa dibbaṃ cakkaratanaṃ
pātubhavissati sahassāraṃ sanemikaṃ sanābhikaṃ sabbākāraparipūran’ti.</p>
<h3>2.1. Cakkavattiariyavatta</h3>

<p><span class="parno">8</span><a class="wp" id="wp5"></a>
<a class="pts1" id="pts3.61"></a>
<a id="p_8D_190" class="ms"></a>
<a class="msdiv" id="msdiv_84"></a>
‘Katamaṃ pana taṃ, deva, ariyaṃ cakkavattivattan’ti? ‘Tena hi tvaṃ, tāta,
dhammaṃyeva nissāya dhammaṃ sakkaronto dhammaṃ <span class="var" title="garukaronto (bj, s1-3, pts1)" id="note121">garuṃ karonto</span> dhammaṃ mānento
dhammaṃ pūjento dhammaṃ apacāyamāno dhammaddhajo dhammaketu dhammādhipateyyo
dhammikaṃ rakkhāvaraṇaguttiṃ saṃvidahassu antojanasmiṃ balakāyasmiṃ khattiyesu
<span class="var" title="anuyuttesu (bj, pts1)" id="note122">anuyantesu</span> brāhmaṇagahapatikesu negamajānapadesu samaṇabrāhmaṇesu migapakkhīsu.
Mā ca te, tāta, vijite adhammakāro pavattittha. Ye ca te, tāta, vijite adhanā
assu, tesañca <span class="var" title="dhanaṃ anuppadajjeyyāsi (s1-3) | dhanamanuppadajjeyyāsi (pts1)" id="note123">dhanamanuppadeyyāsi</span>. Ye ca te, tāta, vijite samaṇabrāhmaṇā
madappamādā paṭiviratā khantisoracce niviṭṭhā ekamattānaṃ damenti, ekamattānaṃ
samenti, ekamattānaṃ parinibbāpenti, te kālena kālaṃ upasankamitvā
paripuccheyyāsi pariggaṇheyyāsi: "kiṃ, bhante, kusalaṃ, kiṃ akusalaṃ, kiṃ
sāvajjaṃ, kiṃ anavajjaṃ, kiṃ sevitabbaṃ, kiṃ na sevitabbaṃ, kiṃ me karīyamānaṃ
dīgharattaṃ ahitāya dukkhāya assa, kiṃ vā pana me karīyamānaṃ dīgharattaṃ
hitāya sukhāya assā"ti? Tesaṃ sutvā yaṃ akusalaṃ taṃ abhinivajjeyyāsi, yaṃ
kusalaṃ taṃ samādāya vatteyyāsi. Idaṃ kho, tāta, taṃ ariyaṃ cakkavattivattan’ti.</p>
<h3>2.2. Cakkaratanapātubhāva</h3>

<p><span class="parno">9</span>
<a class="pts1" id="pts3.62"></a>
<a id="p_8D_191" class="ms"></a>
<a class="msdiv" id="msdiv_85"></a>
‘Evaṃ, devā’ti kho, bhikkhave, rājā khattiyo muddhābhisitto rājisissa
<span class="var" title="ariyaṃ cakkavattivattaṃ (mr)" id="note124">paṭissutvā ariye cakkavattivatte</span> vatti. Tassa ariye cakkavattivatte
vattamānassa tadahuposathe pannarase sīsaṃnhātassa uposathikassa
uparipāsādavaragatassa dibbaṃ cakkaratanaṃ pāturahosi sahassāraṃ sanemikaṃ
sanābhikaṃ sabbākāraparipūraṃ. Disvāna rañño khattiyassa muddhābhisittassa
etadahosi: ‘sutaṃ kho pana metaṃ—yassa rañño khattiyassa muddhābhisittassa
tadahuposathe pannarase sīsaṃnhātassa uposathikassa uparipāsādavaragatassa
dibbaṃ cakkaratanaṃ pātubhavati sahassāraṃ sanemikaṃ sanābhikaṃ
sabbākāraparipūraṃ, so hoti rājā cakkavattīti. Assaṃ nu kho ahaṃ rājā
cakkavattī’ti.</p>
<hr>

<p><span class="parno">10</span><a class="wp" id="wp6"></a>
<a id="p_8D_192" class="ms"></a>
Atha kho, bhikkhave, rājā khattiyo muddhābhisitto uṭṭhāyāsanā ekaṃsaṃ
uttarāsangaṃ karitvā vāmena hatthena bhinkāraṃ gahetvā dakkhiṇena hatthena
cakkaratanaṃ abbhukkiri: ‘pavattatu bhavaṃ cakkaratanaṃ, abhivijinātu bhavaṃ
cakkaratanan’ti.</p>

<p><span class="parno">11</span>
<a id="p_8D_193" class="ms"></a>
Atha kho taṃ, bhikkhave, cakkaratanaṃ puratthimaṃ disaṃ pavatti, anvadeva rājā
cakkavattī saddhiṃ caturanginiyā senāya. Yasmiṃ kho pana, bhikkhave, padese
cakkaratanaṃ patiṭṭhāsi, tattha rājā cakkavattī vāsaṃ upagacchi saddhiṃ
caturanginiyā senāya. Ye kho pana, bhikkhave, puratthimāya disāya paṭirājāno,
te rājānaṃ cakkavattiṃ upasankamitvā evamāhaṃsu: ‘ehi kho, mahārāja, <span class="var" title="svāgataṃ (s1-3) | sāgataṃ (pts1)" id="note125">svāgataṃ
te</span> mahārāja, sakaṃ te, mahārāja, anusāsa, mahārājā’ti. Rājā cakkavattī evamāha:
‘pāṇo na hantabbo, adinnaṃ nādātabbaṃ, kāmesumicchā na caritabbā, musā na
bhāsitabbā, majjaṃ na pātabbaṃ, yathābhuttañca bhuñjathā’ti. Ye kho pana,
bhikkhave, puratthimāya disāya paṭirājāno, te rañño cakkavattissa <span class="var" title="anuyuttā (bj, pts1)" id="note126">anuyantā</span>
ahesuṃ.</p>
<hr>

<p><span class="parno">12</span><a class="wp" id="wp7"></a>
<a class="pts1" id="pts3.63"></a>
<a id="p_8D_194" class="ms"></a>
<a class="msdiv" id="msdiv_86"></a>
Atha kho taṃ, bhikkhave, cakkaratanaṃ puratthimaṃ samuddaṃ <span class="var" title="ajjhogāhitvā (bj) | ajjhogahetvā (s1-3, pts1)" id="note127">ajjhogāhetvā</span>
paccuttaritvā dakkhiṇaṃ disaṃ pavatti … pe … dakkhiṇaṃ samuddaṃ ajjhogāhetvā
paccuttaritvā pacchimaṃ disaṃ pavatti, anvadeva rājā cakkavattī saddhiṃ
caturanginiyā senāya. Yasmiṃ kho pana, bhikkhave, <span class="var" title="dibbaṃ cakkaratanaṃ (bj, c1)" id="note128">padese cakkaratanaṃ</span>
patiṭṭhāsi, tattha rājā cakkavattī vāsaṃ upagacchi saddhiṃ caturanginiyā
senāya. Ye kho pana, bhikkhave, pacchimāya disāya paṭirājāno, te rājānaṃ
cakkavattiṃ upasankamitvā evamāhaṃsu: ‘ehi kho, mahārāja, svāgataṃ te,
mahārāja, sakaṃ te, mahārāja, anusāsa, mahārājā’ti. Rājā cakkavattī evamāha:
‘pāṇo na hantabbo, adinnaṃ nādātabbaṃ, kāmesumicchā na caritabbā, musā na
bhāsitabbā, majjaṃ na pātabbaṃ, yathābhuttañca bhuñjathā’ti. Ye kho pana,
bhikkhave, pacchimāya disāya paṭirājāno, te rañño cakkavattissa anuyantā
ahesuṃ.</p>

<p><span class="parno">13</span>
<a id="p_8D_195" class="ms"></a>
<a class="msdiv" id="msdiv_87"></a>
Atha kho taṃ, bhikkhave, cakkaratanaṃ pacchimaṃ samuddaṃ ajjhogāhetvā
paccuttaritvā uttaraṃ disaṃ pavatti, anvadeva rājā cakkavattī saddhiṃ
caturanginiyā senāya. Yasmiṃ kho pana, bhikkhave, <span class="var" title="dibbaṃ cakkaratanaṃ (bj, c1)" id="note129">padese cakkaratanaṃ</span>
patiṭṭhāsi, tattha rājā cakkavattī vāsaṃ upagacchi saddhiṃ caturanginiyā
senāya. Ye kho pana, bhikkhave, uttarāya disāya paṭirājāno, te rājānaṃ
cakkavattiṃ upasankamitvā evamāhaṃsu: ‘ehi kho, mahārāja, svāgataṃ te,
mahārāja, sakaṃ te, mahārāja, anusāsa, mahārājā’ti. Rājā cakkavattī evamāha:
‘pāṇo na hantabbo, adinnaṃ nādātabbaṃ, kāmesumicchā na caritabbā, musā na
bhāsitabbā, majjaṃ na pātabbaṃ, yathābhuttañca bhuñjathā’ti. Ye kho pana,
bhikkhave, uttarāya disāya paṭirājāno, te rañño cakkavattissa anuyantā ahesuṃ.</p>

<p><span class="parno">14</span>
<a id="p_8D_196" class="ms"></a>
Atha kho taṃ, bhikkhave, cakkaratanaṃ samuddapariyantaṃ pathaviṃ abhivijinitvā
tameva rājadhāniṃ paccāgantvā rañño cakkavattissa antepuradvāre
<span class="var" title="aḍḍakaraṇapamukhe (mr)" id="note130">atthakaraṇapamukhe</span> akkhāhataṃ maññe aṭṭhāsi rañño cakkavattissa antepuraṃ
upasobhayamānaṃ.</p>
<h2>3. Dutiyādicakkavattikathā</h2>

<p><span class="parno">15</span><a class="wp" id="wp8"></a>
<a class="pts1" id="pts3.64"></a>
<a id="p_8D_197" class="ms"></a>
<a class="msdiv" id="msdiv_88"></a>
Dutiyopi kho, bhikkhave, rājā cakkavattī … pe … tatiyopi kho, bhikkhave, rājā
cakkavattī … catutthopi kho, bhikkhave, rājā cakkavattī … pañcamopi kho,
bhikkhave, rājā cakkavattī … chaṭṭhopi kho, bhikkhave, rājā cakkavattī  …
sattamopi kho, bhikkhave, rājā cakkavattī bahunnaṃ vassānaṃ bahunnaṃ
vassasatānaṃ bahunnaṃ vassasahassānaṃ accayena aññataraṃ purisaṃ āmantesi:
‘yadā tvaṃ, ambho purisa, passeyyāsi dibbaṃ cakkaratanaṃ osakkitaṃ ṭhānā cutaṃ,
atha me āroceyyāsī’ti. ‘Evaṃ, devā’ti kho, bhikkhave, so puriso rañño
cakkavattissa paccassosi. Addasā kho, bhikkhave, so puriso bahunnaṃ vassānaṃ
bahunnaṃ vassasatānaṃ bahunnaṃ vassasahassānaṃ accayena dibbaṃ cakkaratanaṃ
osakkitaṃ ṭhānā cutaṃ. Disvāna yena rājā cakkavattī tenupasankami;
upasankamitvā rājānaṃ cakkavattiṃ etadavoca: ‘yagghe, deva, jāneyyāsi, dibbaṃ
te cakkaratanaṃ osakkitaṃ ṭhānā cutan’ti?</p>

<p><span class="parno">16</span>
<a id="p_8D_198" class="ms"></a>
<a class="msdiv" id="msdiv_89"></a>
Atha kho, bhikkhave, rājā cakkavattī jeṭṭhaputtaṃ kumāraṃ āmantāpetvā
etadavoca: ‘dibbaṃ kira me, tāta kumāra, cakkaratanaṃ osakkitaṃ, ṭhānā cutaṃ,
sutaṃ kho pana metaṃ—yassa rañño cakkavattissa dibbaṃ cakkaratanaṃ osakkati,
ṭhānā cavati, na dāni tena raññā ciraṃ jīvitabbaṃ hotīti. Bhuttā kho pana me
mānusakā kāmā, samayo dāni me dibbe kāme pariyesituṃ, ehi tvaṃ, tāta kumāra,
imaṃ samuddapariyantaṃ pathaviṃ paṭipajja. Ahaṃ pana kesamassuṃ ohāretvā
kāsāyāni vatthāni acchādetvā agārasmā anagāriyaṃ pabbajissāmī’ti.</p>

<p><span class="parno">17</span>
<a id="p_8D_199" class="ms"></a>
Atha kho, bhikkhave, rājā cakkavattī jeṭṭhaputtaṃ kumāraṃ sādhukaṃ rajje
samanusāsitvā kesamassuṃ ohāretvā kāsāyāni vatthāni acchādetvā agārasmā
anagāriyaṃ pabbaji. Sattāhapabbajite kho pana, bhikkhave, rājisimhi dibbaṃ
cakkaratanaṃ antaradhāyi.</p>
<hr>

<p><span class="parno">18</span><a class="wp" id="wp9"></a>
<a id="p_8D_200" class="ms"></a>
<a class="msdiv" id="msdiv_90"></a>
Atha kho, bhikkhave, aññataro puriso yena rājā khattiyo muddhābhisitto
tenupasankami; upasankamitvā rājānaṃ khattiyaṃ muddhābhisittaṃ etadavoca:
‘yagghe, deva, jāneyyāsi, dibbaṃ cakkaratanaṃ antarahitan’ti? Atha kho,
bhikkhave, rājā khattiyo muddhābhisitto dibbe cakkaratane antarahite anattamano
ahosi. Anattamanatañca paṭisaṃvedesi; no ca kho rājisiṃ upasankamitvā ariyaṃ
cakkavattivattaṃ pucchi. So samateneva sudaṃ janapadaṃ pasāsati. Tassa samatena
janapadaṃ pasāsato pubbenāparaṃ janapadā na pabbanti, yathā taṃ pubbakānaṃ
rājūnaṃ ariye cakkavattivatte vattamānānaṃ.</p>

<p><span class="parno">19</span>
<a class="pts1" id="pts3.65"></a>
<a id="p_8D_201" class="ms"></a>
Atha kho, bhikkhave, amaccā pārisajjā gaṇakamahāmattā anīkaṭṭhā dovārikā
mantassājīvino sannipatitvā rājānaṃ khattiyaṃ muddhābhisittaṃ etadavocuṃ: ‘na
kho te, deva, samatena sudaṃ janapadaṃ pasāsato pubbenāparaṃ janapadā pabbanti,
yathā taṃ pubbakānaṃ rājūnaṃ ariye cakkavattivatte vattamānānaṃ. Saṃvijjanti
kho te, deva, vijite <span class="var" title="aññe ca paṇḍite samaṇabrāhmaṇe puccheyyāsi (mr)" id="note131">amaccā pārisajjā gaṇakamahāmattā anīkaṭṭhā dovārikā
mantassājīvino mayañceva aññe ca</span> ye mayaṃ ariyaṃ cakkavattivattaṃ dhārema.
Ingha tvaṃ, deva, amhe ariyaṃ cakkavattivattaṃ puccha. Tassa te mayaṃ ariyaṃ
cakkavattivattaṃ puṭṭhā byākarissāmā’ti.</p>
<h2>4. Āyuvaṇṇādiparihānikathā</h2>

<p><span class="parno">20</span><a class="wp" id="wp10"></a>
<a class="pts1" id="pts3.66"></a>
<a id="p_8D_202" class="ms"></a>
<a class="msdiv" id="msdiv_91"></a>
Atha kho, bhikkhave, rājā khattiyo muddhābhisitto amacce pārisajje
gaṇakamahāmatte anīkaṭṭhe dovārike mantassājīvino sannipātetvā ariyaṃ
cakkavattivattaṃ pucchi. Tassa te ariyaṃ cakkavattivattaṃ puṭṭhā byākariṃsu.
Tesaṃ sutvā dhammikañhi kho rakkhāvaraṇaguttiṃ saṃvidahi, no ca kho adhanānaṃ
dhanamanuppadāsi. Adhanānaṃ dhane ananuppadiyamāne dāliddiyaṃ vepullamagamāsi.
Dāliddiye vepullaṃ gate aññataro puriso paresaṃ adinnaṃ theyyasankhātaṃ ādiyi.
Tamenaṃ aggahesuṃ. Gahetvā rañño khattiyassa muddhābhisittassa dassesuṃ: ‘ayaṃ,
deva, puriso paresaṃ adinnaṃ theyyasankhātaṃ ādiyī’ti. Evaṃ vutte, bhikkhave,
rājā khattiyo muddhābhisitto taṃ purisaṃ etadavoca: ‘saccaṃ kira tvaṃ, ambho
purisa, paresaṃ adinnaṃ theyyasankhātaṃ ādiyī’<span class="var" title="ādiyasīti (s1-3)" id="note132">ti</span>? ‘Saccaṃ, devā’ti. ‘Kiṃ
kāraṇā’ti? ‘Na hi, deva, jīvāmī’ti. Atha kho, bhikkhave, rājā khattiyo
muddhābhisitto tassa purisassa dhanamanuppadāsi: ‘iminā tvaṃ, ambho purisa,
dhanena attanā ca jīvāhi, mātāpitaro ca posehi, puttadārañca posehi, kammante
ca payojehi, <span class="var" title="samaṇesu brāhmaṇesu (s1-3, pts1)" id="note133">samaṇabrāhmaṇesu</span> uddhaggikaṃ dakkhiṇaṃ patiṭṭhāpehi sovaggikaṃ
sukhavipākaṃ saggasaṃvattanikan’ti. ‘Evaṃ, devā’ti kho, bhikkhave, so puriso
rañño khattiyassa muddhābhisittassa paccassosi.</p>
<hr>

<p><span class="parno">21</span><a class="wp" id="wp11"></a>
<a id="p_8D_203" class="ms"></a>
Aññataropi kho, bhikkhave, puriso paresaṃ adinnaṃ theyyasankhātaṃ ādiyi.
Tamenaṃ aggahesuṃ. Gahetvā rañño khattiyassa muddhābhisittassa dassesuṃ: ‘ayaṃ,
deva, puriso paresaṃ adinnaṃ theyyasankhātaṃ ādiyī’ti. Evaṃ vutte, bhikkhave,
rājā khattiyo muddhābhisitto taṃ purisaṃ etadavoca: ‘saccaṃ kira tvaṃ, ambho
purisa, paresaṃ adinnaṃ theyyasankhātaṃ ādiyī’ti? ‘Saccaṃ, devā’ti. ‘Kiṃ
kāraṇā’ti? ‘Na hi, deva, jīvāmī’ti. Atha kho, bhikkhave, rājā khattiyo
muddhābhisitto tassa purisassa dhanamanuppadāsi: ‘iminā tvaṃ, ambho purisa,
dhanena attanā ca jīvāhi, mātāpitaro ca posehi, puttadārañca posehi, kammante
ca payojehi, samaṇabrāhmaṇesu uddhaggikaṃ dakkhiṇaṃ patiṭṭhāpehi sovaggikaṃ
sukhavipākaṃ saggasaṃvattanikan’ti. ‘Evaṃ, devā’ti kho, bhikkhave, so puriso
rañño khattiyassa muddhābhisittassa paccassosi.</p>
<hr>

<p><span class="parno">22</span><a class="wp" id="wp12"></a>
<a class="pts1" id="pts3.67"></a>
<a id="p_8D_204" class="ms"></a>
<a class="msdiv" id="msdiv_92"></a>
Assosuṃ kho, bhikkhave, manussā: ‘ye kira, bho, paresaṃ adinnaṃ theyyasankhātaṃ
ādiyanti, tesaṃ rājā dhanamanuppadetī’ti. Sutvāna tesaṃ etadahosi: ‘yannūna
mayampi paresaṃ adinnaṃ theyyasankhātaṃ ādiyeyyāmā’ti. Atha kho, bhikkhave,
aññataro puriso paresaṃ adinnaṃ theyyasankhātaṃ ādiyi. Tamenaṃ aggahesuṃ.
Gahetvā rañño khattiyassa muddhābhisittassa dassesuṃ: ‘ayaṃ, deva, puriso
paresaṃ adinnaṃ theyyasankhātaṃ ādiyī’ti. Evaṃ vutte, bhikkhave, rājā khattiyo
muddhābhisitto taṃ purisaṃ etadavoca: ‘saccaṃ kira tvaṃ, ambho purisa, paresaṃ
adinnaṃ theyyasankhātaṃ ādiyī’ti? ‘Saccaṃ, devā’ti. ‘Kiṃ kāraṇā’ti? ‘Na hi,
deva, jīvāmī’ti. Atha kho, bhikkhave, rañño khattiyassa muddhābhisittassa
etadahosi: ‘sace kho ahaṃ yo yo paresaṃ adinnaṃ theyyasankhātaṃ ādiyissati,
tassa tassa dhanamanuppadassāmi, evamidaṃ adinnādānaṃ pavaḍḍhissati. Yannūnāhaṃ
imaṃ purisaṃ sunisedhaṃ nisedheyyaṃ, <span class="var" title="mūlachejjaṃ (bj, mr) | mūlaghacchaṃ (s1-3)" id="note134">mūlaghaccaṃ</span> kareyyaṃ, sīsamassa
chindeyyan’ti. Atha kho, bhikkhave, rājā khattiyo muddhābhisitto purise
āṇāpesi: ‘tena hi, bhaṇe, imaṃ purisaṃ daḷhāya rajjuyā <span class="var" title="pacchābāhuṃ (s1-3)" id="note135">pacchābāhaṃ</span>
gāḷhabandhanaṃ bandhitvā khuramuṇḍaṃ karitvā kharassarena paṇavena rathikāya
rathikaṃ singhāṭakena singhāṭakaṃ parinetvā dakkhiṇena dvārena nikkhamitvā
dakkhiṇato nagarassa sunisedhaṃ nisedhetha, mūlaghaccaṃ karotha, sīsamassa
chindathā’ti. ‘Evaṃ, devā’ti kho, bhikkhave, te purisā rañño khattiyassa
muddhābhisittassa paṭissutvā taṃ purisaṃ daḷhāya rajjuyā pacchābāhaṃ
gāḷhabandhanaṃ bandhitvā khuramuṇḍaṃ karitvā kharassarena paṇavena rathikāya
rathikaṃ singhāṭakena singhāṭakaṃ parinetvā dakkhiṇena dvārena nikkhamitvā
dakkhiṇato nagarassa sunisedhaṃ nisedhesuṃ, mūlaghaccaṃ akaṃsu, sīsamassa
chindiṃsu.</p>
<hr>

<p><span class="parno">23</span><a class="wp" id="wp13"></a>
<a class="pts1" id="pts3.68"></a>
<a id="p_8D_205" class="ms"></a>
<a class="msdiv" id="msdiv_93"></a>
Assosuṃ kho, bhikkhave, manussā: ‘ye kira, bho, paresaṃ adinnaṃ theyyasankhātaṃ
ādiyanti, te rājā sunisedhaṃ nisedheti, mūlaghaccaṃ karoti, sīsāni tesaṃ
chindatī’ti. Sutvāna tesaṃ etadahosi: ‘yannūna mayampi tiṇhāni satthāni
<span class="var" title="kārāpeyyāma (s1-3, pts1) | kārāpeyyāmāti (si)" id="note136">kārāpessāma</span>, tiṇhāni satthāni kārāpetvā yesaṃ adinnaṃ theyyasankhātaṃ
ādiyissāma, te sunisedhaṃ nisedhessāma, mūlaghaccaṃ karissāma, sīsāni tesaṃ
chindissāmā’ti. Te tiṇhāni satthāni kārāpesuṃ, tiṇhāni satthāni kārāpetvā
gāmaghātampi upakkamiṃsu kātuṃ, nigamaghātampi upakkamiṃsu kātuṃ,
nagaraghātampi upakkamiṃsu kātuṃ, <span class="var" title="panthadūhanampi (bj, s1-3, pts1)" id="note137">panthaduhanampi</span> upakkamiṃsu kātuṃ. Yesaṃ te
adinnaṃ theyyasankhātaṃ ādiyanti, te sunisedhaṃ nisedhenti, mūlaghaccaṃ
karonti, sīsāni tesaṃ chindanti.</p>

<p><span class="parno">24</span><a class="wp" id="wp14"></a>
<a id="p_8D_206" class="ms"></a>
<a class="msdiv" id="msdiv_94"></a>
Iti kho, bhikkhave, adhanānaṃ dhane ananuppadiyamāne dāliddiyaṃ
vepullamagamāsi, dāliddiye vepullaṃ gate adinnādānaṃ vepullamagamāsi,
adinnādāne vepullaṃ gate satthaṃ vepullamagamāsi, satthe vepullaṃ gate
pāṇātipāto vepullamagamāsi, pāṇātipāte vepullaṃ gate tesaṃ sattānaṃ āyupi
parihāyi, vaṇṇopi parihāyi. Tesaṃ āyunāpi parihāyamānānaṃ vaṇṇenapi
parihāyamānānaṃ asītivassasahassāyukānaṃ manussānaṃ cattārīsavassasahassāyukā puttā ahesuṃ.</p>

<p><span class="parno">25</span>
<a id="p_8D_207" class="ms"></a>
Cattārīsavassasahassāyukesu, bhikkhave, manussesu aññataro puriso paresaṃ
adinnaṃ theyyasankhātaṃ ādiyi. Tamenaṃ aggahesuṃ. Gahetvā rañño khattiyassa
muddhābhisittassa dassesuṃ: ‘ayaṃ, deva, puriso paresaṃ adinnaṃ theyyasankhātaṃ
ādiyī’ti. Evaṃ vutte, bhikkhave, rājā khattiyo muddhābhisitto taṃ purisaṃ
etadavoca: ‘saccaṃ kira tvaṃ, ambho purisa, paresaṃ adinnaṃ theyyasankhātaṃ
ādiyī’ti? ‘Na hi, devā’ti sampajānamusā abhāsi.</p>

<p><span class="parno">26</span><a class="wp" id="wp15"></a>
<a class="pts1" id="pts3.69"></a>
<a id="p_8D_208" class="ms"></a>
<a class="msdiv" id="msdiv_95"></a>
Iti kho, bhikkhave, adhanānaṃ dhane ananuppadiyamāne dāliddiyaṃ
vepullamagamāsi. Dāliddiye vepullaṃ gate adinnādānaṃ vepullamagamāsi,
adinnādāne vepullaṃ gate satthaṃ vepullamagamāsi. Satthe vepullaṃ gate
pāṇātipāto vepullamagamāsi, pāṇātipāte vepullaṃ gate musāvādo vepullamagamāsi,
musāvāde vepullaṃ gate tesaṃ sattānaṃ āyupi parihāyi, vaṇṇopi parihāyi. Tesaṃ
āyunāpi parihāyamānānaṃ vaṇṇenapi parihāyamānānaṃ cattārīsavassasahassāyukānaṃ manussānaṃ vīsativassasahassāyukā puttā ahesuṃ.</p>
<hr>

<p><span class="parno">27</span>
<a id="p_8D_209" class="ms"></a>
Vīsativassasahassāyukesu, bhikkhave, manussesu aññataro puriso paresaṃ adinnaṃ
theyyasankhātaṃ ādiyi. Tamenaṃ aññataro puriso rañño khattiyassa
muddhābhisittassa ārocesi: ‘itthannāmo, deva, puriso paresaṃ adinnaṃ
theyyasankhātaṃ ādiyī’ti pesuññamakāsi.</p>

<p><span class="parno">28</span><a class="wp" id="wp16"></a>
<a id="p_8D_210" class="ms"></a>
<a class="msdiv" id="msdiv_96"></a>
Iti kho, bhikkhave, adhanānaṃ dhane ananuppadiyamāne dāliddiyaṃ
vepullamagamāsi. Dāliddiye vepullaṃ gate adinnādānaṃ vepullamagamāsi,
adinnādāne vepullaṃ gate satthaṃ vepullamagamāsi, satthe vepullaṃ gate
pāṇātipāto vepullamagamāsi, pāṇātipāte vepullaṃ gate musāvādo vepullamagamāsi,
musāvāde vepullaṃ gate pisuṇā vācā vepullamagamāsi, pisuṇāya vācāya vepullaṃ
gatāya tesaṃ sattānaṃ āyupi parihāyi, vaṇṇopi parihāyi. Tesaṃ āyunāpi
parihāyamānānaṃ vaṇṇenapi parihāyamānānaṃ vīsativassasahassāyukānaṃ
manussānaṃ dasavassasahassāyukā puttā ahesuṃ.</p>

<p><span class="parno">29</span><a class="wp" id="wp17"></a>
<a id="p_8D_211" class="ms"></a>
Dasavassasahassāyukesu, bhikkhave, manussesu ekidaṃ sattā vaṇṇavanto honti,
ekidaṃ sattā dubbaṇṇā. Tattha ye te sattā dubbaṇṇā, te vaṇṇavante satte
abhijjhāyantā paresaṃ dāresu cārittaṃ āpajjiṃsu.</p>

<p><span class="parno">30</span>
<a id="p_8D_212" class="ms"></a>
<a class="msdiv" id="msdiv_97"></a>
Iti kho, bhikkhave, adhanānaṃ dhane ananuppadiyamāne dāliddiyaṃ
vepullamagamāsi. Dāliddiye vepullaṃ gate … pe … kāmesumicchācāro
vepullamagamāsi, kāmesumicchācāre vepullaṃ gate tesaṃ sattānaṃ āyupi parihāyi,
vaṇṇopi parihāyi. Tesaṃ āyunāpi parihāyamānānaṃ vaṇṇenapi parihāyamānānaṃ
dasavassasahassāyukānaṃ manussānaṃ pañcavassasahassāyukā puttā ahesuṃ.</p>
<hr>

<p><span class="parno">31</span>
<a class="pts1" id="pts3.70"></a>
<a id="p_8D_213" class="ms"></a>
<a class="msdiv" id="msdiv_98"></a>
Pañcavassasahassāyukesu, bhikkhave, manussesu dve dhammā vepullamagamaṃsu – 
pharusāvācā samphappalāpo ca. Dvīsu dhammesu vepullaṃ gatesu tesaṃ sattānaṃ
āyupi parihāyi, vaṇṇopi parihāyi. Tesaṃ āyunāpi parihāyamānānaṃ vaṇṇenapi
parihāyamānānaṃ pañcavassasahassāyukānaṃ manussānaṃ appekacce
aḍḍhateyyavassasahassāyukā, appekacce dvevassasahassāyukā puttā ahesuṃ.</p>

<p><span class="parno">32</span>
<a id="p_8D_214" class="ms"></a>
<a class="msdiv" id="msdiv_99"></a>
Aḍḍhateyyavassasahassāyukesu, bhikkhave, manussesu abhijjhābyāpādā
vepullamagamaṃsu. Abhijjhābyāpādesu vepullaṃ gatesu tesaṃ sattānaṃ āyupi
parihāyi, vaṇṇopi parihāyi. Tesaṃ āyunāpi parihāyamānānaṃ vaṇṇenapi
parihāyamānānaṃ aḍḍhateyyavassasahassāyukānaṃ manussānaṃ vassasahassāyukā
puttā ahesuṃ.</p>

<p><span class="parno">33</span>
<a id="p_8D_215" class="ms"></a>
<a class="msdiv" id="msdiv_100"></a>
Vassasahassāyukesu, bhikkhave, manussesu micchādiṭṭhi vepullamagamāsi.
Micchādiṭṭhiyā vepullaṃ gatāya tesaṃ sattānaṃ āyupi parihāyi, vaṇṇopi parihāyi.
Tesaṃ āyunāpi parihāyamānānaṃ vaṇṇenapi parihāyamānānaṃ vassasahassāyukānaṃ
manussānaṃ pañcavassasatāyukā puttā ahesuṃ.</p>
<hr>

<p><span class="parno">34</span>
<a id="p_8D_216" class="ms"></a>
<a class="msdiv" id="msdiv_101"></a>
Pañcavassasatāyukesu, bhikkhave, manussesu tayo dhammā vepullamagamaṃsu – 
adhammarāgo visamalobho micchādhammo. Tīsu dhammesu vepullaṃ gatesu tesaṃ
sattānaṃ āyupi parihāyi, vaṇṇopi parihāyi. Tesaṃ āyunāpi parihāyamānānaṃ
vaṇṇenapi parihāyamānānaṃ pañcavassasatāyukānaṃ manussānaṃ appekacce
aḍḍhateyyavassasatāyukā, appekacce dvevassasatāyukā puttā ahesuṃ.</p>

<p><span class="parno">35</span>
<a id="p_8D_217" class="ms"></a>
Aḍḍhateyyavassasatāyukesu, bhikkhave, manussesu ime dhammā
vepullamagamaṃsu. Amatteyyatā apetteyyatā asāmaññatā abrahmaññatā na kule
jeṭṭhāpacāyitā.</p>
<hr>

<p><span class="parno">36</span><a class="wp" id="wp18"></a>
<a class="pts1" id="pts3.71"></a>
<a id="p_8D_218" class="ms"></a>
<a class="msdiv" id="msdiv_102"></a>
Iti kho, bhikkhave, adhanānaṃ dhane ananuppadiyamāne dāliddiyaṃ
vepullamagamāsi. Dāliddiye vepullaṃ gate adinnādānaṃ vepullamagamāsi.
Adinnādāne vepullaṃ gate satthaṃ vepullamagamāsi. Satthe vepullaṃ gate
pāṇātipāto vepullamagamāsi. Pāṇātipāte vepullaṃ gate musāvādo vepullamagamāsi.
Musāvāde vepullaṃ gate pisuṇā vācā vepullamagamāsi. Pisuṇāya vācāya vepullaṃ
gatāya kāmesumicchācāro vepullamagamāsi. Kāmesumicchācāre vepullaṃ gate dve
dhammā vepullamagamaṃsu, pharusā vācā samphappalāpo ca. Dvīsu dhammesu vepullaṃ
gatesu abhijjhābyāpādā vepullamagamaṃsu. Abhijjhābyāpādesu vepullaṃ gatesu
micchādiṭṭhi vepullamagamāsi. Micchādiṭṭhiyā vepullaṃ gatāya tayo dhammā
vepullamagamaṃsu, adhammarāgo visamalobho micchādhammo. Tīsu dhammesu vepullaṃ
gatesu ime dhammā vepullamagamaṃsu, amatteyyatā apetteyyatā asāmaññatā
abrahmaññatā na kule jeṭṭhāpacāyitā. Imesu dhammesu vepullaṃ gatesu tesaṃ
sattānaṃ āyupi parihāyi, vaṇṇopi parihāyi. Tesaṃ āyunāpi parihāyamānānaṃ
vaṇṇenapi parihāyamānānaṃ aḍḍhateyyavassasatāyukānaṃ manussānaṃ
vassasatāyukā puttā ahesuṃ.</p>
<h2>5. Dasavassāyukasamaya</h2>

<p><span class="parno">37</span><a class="wp" id="wp19"></a>
<a id="p_8D_219" class="ms"></a>
<a class="msdiv" id="msdiv_103"></a>
Bhavissati, bhikkhave, so samayo, yaṃ imesaṃ manussānaṃ dasavassāyukā puttā
bhavissanti. Dasavassāyukesu, bhikkhave, manussesu <span class="var" title="pañcamāsikā (si)" id="note138">pañcavassikā</span> kumārikā
alaṃpateyyā bhavissanti. Dasavassāyukesu, bhikkhave, manussesu imāni rasāni
antaradhāyissanti, seyyathidaṃ—sappi navanītaṃ telaṃ madhu phāṇitaṃ loṇaṃ.
Dasavassāyukesu, bhikkhave, manussesu kudrūsako <span class="var" title="aggabhojanaṃ (s1-3)" id="note139">aggaṃ bhojanānaṃ</span> bhavissati.
Seyyathāpi, bhikkhave, etarahi sālimaṃsodano aggaṃ bhojanānaṃ; evameva kho,
bhikkhave, dasavassāyukesu manussesu kudrūsako aggaṃ bhojanānaṃ bhavissati.</p>

<p><span class="parno">38</span>
<a class="pts1" id="pts3.72"></a>
<a id="p_8D_220" class="ms"></a>
Dasavassāyukesu, bhikkhave, manussesu dasa kusalakammapathā sabbena sabbaṃ
antaradhāyissanti, dasa akusalakammapathā <span class="var" title="ativiya dippissanti (s1-3, pts1)" id="note140">atibyādippissanti</span>. Dasavassāyukesu,
bhikkhave, manussesu kusalantipi na bhavissati, kuto pana kusalassa kārako.
Dasavassāyukesu, bhikkhave, manussesu ye te bhavissanti amatteyyā apetteyyā
asāmaññā abrahmaññā na kule jeṭṭhāpacāyino, te pujjā ca bhavissanti pāsaṃsā ca.
Seyyathāpi, bhikkhave, etarahi matteyyā petteyyā sāmaññā brahmaññā kule
jeṭṭhāpacāyino pujjā ca pāsaṃsā ca; evameva kho, bhikkhave, dasavassāyukesu
manussesu ye te bhavissanti amatteyyā apetteyyā asāmaññā abrahmaññā na kule
jeṭṭhāpacāyino, te pujjā ca bhavissanti pāsaṃsā ca.</p>
<hr>

<p><span class="parno">39</span><a class="wp" id="wp20"></a>
<a id="p_8D_221" class="ms"></a>
Dasavassāyukesu, bhikkhave, manussesu na bhavissati mātāti vā mātucchāti vā
mātulānīti vā ācariyabhariyāti vā garūnaṃ dārāti vā. Sambhedaṃ loko gamissati
yathā ajeḷakā kukkuṭasūkarā <span class="var" title="soṇasigālā (bj, pts1) | soṇā sigālā (s1-3)" id="note141">soṇasingālā</span>.</p>

<p><span class="parno">40</span>
<a class="pts1" id="pts3.73"></a>
<a id="p_8D_222" class="ms"></a>
Dasavassāyukesu, bhikkhave, manussesu tesaṃ sattānaṃ aññamaññamhi tibbo āghāto
paccupaṭṭhito bhavissati tibbo byāpādo tibbo manopadoso tibbaṃ vadhakacittaṃ.
Mātupi puttamhi puttassapi mātari; pitupi puttamhi puttassapi pitari; bhātupi
bhaginiyā bhaginiyāpi bhātari tibbo āghāto paccupaṭṭhito bhavissati tibbo
byāpādo tibbo manopadoso tibbaṃ vadhakacittaṃ. Seyyathāpi, bhikkhave,
māgavikassa migaṃ disvā tibbo āghāto paccupaṭṭhito hoti tibbo byāpādo tibbo
manopadoso tibbaṃ vadhakacittaṃ; evameva kho, bhikkhave, dasavassāyukesu
manussesu tesaṃ sattānaṃ aññamaññamhi tibbo āghāto paccupaṭṭhito bhavissati
tibbo byāpādo tibbo manopadoso tibbaṃ vadhakacittaṃ. Mātupi puttamhi puttassapi
mātari; pitupi puttamhi puttassapi pitari; bhātupi bhaginiyā bhaginiyāpi
bhātari tibbo āghāto paccupaṭṭhito bhavissati tibbo byāpādo tibbo manopadoso
tibbaṃ vadhakacittaṃ.</p>

<p><span class="parno">41</span><a class="wp" id="wp21"></a>
<a id="p_8D_223" class="ms"></a>
<a class="msdiv" id="msdiv_104"></a>
Dasavassāyukesu, bhikkhave, manussesu sattāhaṃ satthantarakappo bhavissati. Te
aññamaññamhi migasaññaṃ paṭilabhissanti. Tesaṃ tiṇhāni satthāni hatthesu
pātubhavissanti. Te tiṇhena satthena ‘esa migo esa migo’ti aññamaññaṃ jīvitā
<span class="var" title="voropissanti (s1-3)" id="note142">voropessanti</span>.</p>
<hr>

<p><span class="parno">42</span>
<a id="p_8D_224" class="ms"></a>
Atha kho tesaṃ, bhikkhave, sattānaṃ ekaccānaṃ evaṃ bhavissati: ‘mā ca mayaṃ
<span class="var" title="kiñci (mr)" id="note143">kañci</span>, mā ca amhe koci, yannūna mayaṃ tiṇagahanaṃ vā vanagahanaṃ vā
rukkhagahanaṃ vā nadīviduggaṃ vā pabbatavisamaṃ vā pavisitvā vanamūlaphalāhārā
yāpeyyāmā’ti<q class="open" id="note144" title=" te tiṇagahanaṃ vanagahanaṃ rukkhagahanaṃ nadīviduggaṃ pabbatavisamaṃ (pā1)">. Te <span class="var" title="... gahaṇaṃ (bj, s1-3)" id="note145">tiṇagahanaṃ</span> vā vanagahanaṃ vā rukkhagahanaṃ vā nadīviduggaṃ vā
pabbatavisamaṃ vā</q> pavisitvā sattāhaṃ vanamūlaphalāhārā yāpessanti. Te tassa
sattāhassa accayena tiṇagahanā vanagahanā rukkhagahanā nadīviduggā
pabbatavisamā nikkhamitvā aññamaññaṃ ālingitvā sabhāgāyissanti samassāsissanti:
‘diṭṭhā, bho, sattā jīvasi, diṭṭhā, bho, sattā jīvasī’ti.</p>
<h2>6. Āyuvaṇṇādivaḍḍhanakathā</h2>

<p><span class="parno">43</span>
<a class="pts1" id="pts3.74"></a>
<a id="p_8D_225" class="ms"></a>
<a class="msdiv" id="msdiv_105"></a>
Atha kho tesaṃ, bhikkhave, sattānaṃ evaṃ bhavissati: ‘mayaṃ kho akusalānaṃ
dhammānaṃ samādānahetu evarūpaṃ āyataṃ ñātikkhayaṃ pattā. Yannūna mayaṃ kusalaṃ
kareyyāma. Kiṃ kusalaṃ kareyyāma? Yannūna mayaṃ pāṇātipātā virameyyāma, idaṃ
kusalaṃ dhammaṃ samādāya vatteyyāmā’ti. Te pāṇātipātā viramissanti, idaṃ
kusalaṃ dhammaṃ samādāya vattissanti. Te kusalānaṃ dhammānaṃ samādānahetu
āyunāpi vaḍḍhissanti, vaṇṇenapi vaḍḍhissanti. Tesaṃ āyunāpi vaḍḍhamānānaṃ
vaṇṇenapi vaḍḍhamānānaṃ dasavassāyukānaṃ manussānaṃ vīsativassāyukā puttā
bhavissanti.</p>

<p><span class="parno">44</span><a class="wp" id="wp22"></a>
<a id="p_8D_226" class="ms"></a>
Atha kho tesaṃ, bhikkhave, sattānaṃ evaṃ bhavissati: ‘mayaṃ kho kusalānaṃ
dhammānaṃ samādānahetu āyunāpi vaḍḍhāma, vaṇṇenapi vaḍḍhāma. Yannūna mayaṃ
bhiyyoso mattāya kusalaṃ kareyyāma. Kiṃ kusalaṃ kareyyāma? Yannūna mayaṃ
adinnādānā virameyyāma … kāmesumicchācārā virameyyāma … musāvādā virameyyāma  …
pisuṇāya vācāya virameyyāma … pharusāya vācāya virameyyāma … samphappalāpā
virameyyāma … abhijjhaṃ pajaheyyāma … byāpādaṃ pajaheyyāma … micchādiṭṭhiṃ
pajaheyyāma … tayo dhamme pajaheyyāma—adhammarāgaṃ visamalobhaṃ micchādhammaṃ
 …  yannūna mayaṃ matteyyā assāma petteyyā sāmaññā brahmaññā kule jeṭṭhāpacāyino,
idaṃ kusalaṃ dhammaṃ samādāya vatteyyāmā’ti. Te matteyyā bhavissanti petteyyā
sāmaññā brahmaññā kule jeṭṭhāpacāyino, idaṃ kusalaṃ dhammaṃ samādāya
vattissanti.</p>

<p><span class="parno">45</span>
<a class="pts1" id="pts3.75"></a>
<a id="p_8D_227" class="ms"></a>
Te kusalānaṃ dhammānaṃ samādānahetu āyunāpi vaḍḍhissanti, vaṇṇenapi
vaḍḍhissanti. Tesaṃ āyunāpi vaḍḍhamānānaṃ vaṇṇenapi vaḍḍhamānānaṃ
vīsativassāyukānaṃ manussānaṃ cattārīsavassāyukā puttā bhavissanti  …
cattārīsavassāyukānaṃ manussānaṃ asītivassāyukā puttā bhavissanti  …
asītivassāyukānaṃ manussānaṃ saṭṭhivassasatāyukā puttā bhavissanti  …
saṭṭhivassasatāyukānaṃ manussānaṃ vīsatitivassasatāyukā puttā bhavissanti  …
vīsatitivassasatāyukānaṃ manussānaṃ cattārīsachabbassasatāyukā puttā
bhavissanti. Cattārīsachabbassasatāyukānaṃ manussānaṃ dvevassasahassāyukā
puttā bhavissanti … dvevassasahassāyukānaṃ manussānaṃ cattārivassasahassāyukā
puttā bhavissanti … cattārivassasahassāyukānaṃ manussānaṃ
aṭṭhavassasahassāyukā puttā bhavissanti … aṭṭhavassasahassāyukānaṃ manussānaṃ
vīsativassasahassāyukā puttā bhavissanti … vīsativassasahassāyukānaṃ
manussānaṃ cattārīsavassasahassāyukā puttā bhavissanti  …
cattārīsavassasahassāyukānaṃ manussānaṃ asītivassasahassāyukā puttā
bhavissanti … <a class="wp" id="wp23"></a>asītivassasahassāyukesu, bhikkhave, manussesu pañcavassasatikā
kumārikā alaṃpateyyā bhavissanti.</p>
<h2>7. Sankharājauppatti</h2>

<p><span class="parno">46</span>
<a id="p_8D_228" class="ms"></a>
<a class="msdiv" id="msdiv_106"></a>
Asītivassasahassāyukesu, bhikkhave, manussesu tayo ābādhā bhavissanti, icchā,
anasanaṃ, jarā. Asītivassasahassāyukesu, bhikkhave, manussesu ayaṃ jambudīpo
iddho ceva bhavissati phīto ca, kukkuṭasampātikā <span class="var" title="gāmanigamajanapadā rājadhāniyo (bj, mr)" id="note147">gāmanigamarājadhāniyo</span>.
Asītivassasahassāyukesu, bhikkhave, manussesu ayaṃ jambudīpo avīci maññe phuṭo
bhavissati manussehi, seyyathāpi naḷavanaṃ vā <span class="var" title="sāravanaṃ (s1-3)" id="note148">saravanaṃ</span> vā. Asītivassasahassāyukesu, bhikkhave, manussesu ayaṃ bārāṇasī ketumatī nāma rājadhānī bhavissati iddhā ceva phītā ca bahujanā ca ākiṇṇamanussā ca subhikkhā ca. Asītivassasahassāyukesu, bhikkhave, manussesu imasmiṃ jambudīpe caturāsītinagarasahassāni bhavissanti ketumatīrājadhānīpamukhāni. <a class="wp" id="wp46"></a>Asītivassasahassāyukesu, bhikkhave, manussesu ketumatiyā rājadhāniyā sankho nāma rājā uppajjissati cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavissanti, seyyathidaṃ—cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavissanti sūrā vīrangarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasissati.</p>
<h2>8. Metteyyabuddhuppāda</h2>

<p><span class="parno">47</span><a class="wp" id="wp25"></a>
<a class="pts1" id="pts3.76"></a>
<a id="p_8D_229" class="ms"></a>
<a class="msdiv" id="msdiv_107"></a>
Asītivassasahassāyukesu, bhikkhave, manussesu metteyyo nāma bhagavā loke
uppajjissati arahaṃ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṃ buddho bhagavā. Seyyathāpāhametarahi
loke uppanno arahaṃ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṃ buddho bhagavā. So imaṃ lokaṃ
sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ
abhiññā sacchikatvā pavedessati, seyyathāpāhametarahi imaṃ lokaṃ sadevakaṃ
samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā
sacchikatvā pavedemi. So dhammaṃ desessati ādikalyāṇaṃ majjhekalyāṇaṃ
pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ
brahmacariyaṃ pakāsessati; seyyathāpāhametarahi dhammaṃ desemi ādikalyāṇaṃ
majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ
parisuddhaṃ brahmacariyaṃ pakāsemi. So <span class="var" title="anekasatasahassaṃ (bj, mr)" id="note149">anekasahassaṃ</span> bhikkhusaṃghaṃ
pariharissati, <span class="var" title="seyyathāpi ahaṃ etarahi (^mi5.2.7#1 [Bhikkhusaṃghapariharaṇapañha])" id="note150">seyyathāpāhametarahi</span> anekasataṃ bhikkhusaṃghaṃ pariharāmi.</p>

<p><span class="parno">48</span><a class="wp" id="wp26"></a>
<a class="pts1" id="pts3.77"></a>
<a id="p_8D_230" class="ms"></a>
<a class="msdiv" id="msdiv_108"></a>
Atha kho, bhikkhave, sankho nāma rājā yo so yūpo raññā mahāpanādena kārāpito.
Taṃ yūpaṃ ussāpetvā ajjhāvasitvā taṃ datvā vissajjitvā samaṇa&shy;brāhmaṇa&shy;kapaṇa&shy;ddhikava&shy;ṇibbaka&shy;yācakānaṃ dānaṃ datvā metteyyassa bhagavato arahato sammāsambuddhassa santike kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissati. So evaṃ pabbajito samāno eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharissati.</p>

<p><span class="parno">49</span><a class="wp" id="wp27"></a>
<a id="p_8D_231" class="ms"></a>
<a class="msdiv" id="msdiv_109"></a>
Attadīpā, bhikkhave, viharatha attasaraṇā anaññasaraṇā, dhammadīpā dhammasaraṇā
anaññasaraṇā. Kathañca, bhikkhave, bhikkhu attadīpo viharati attasaraṇo
anaññasaraṇo dhammadīpo dhammasaraṇo anaññasaraṇo? Idha, bhikkhave, bhikkhu
kāye kāyānupassī viharati ātāpī sampajāno satimā vineyya loke
abhijjhādomanassaṃ. Vedanāsu vedanānupassī … pe … citte cittānupassī … pe  …
dhammesu dhammānupassī viharati ātāpī sampajāno satimā vineyya loke
abhijjhādomanassaṃ. Evaṃ kho, bhikkhave, bhikkhu attadīpo viharati attasaraṇo
anaññasaraṇo dhammadīpo dhammasaraṇo anaññasaraṇo.</p>
<h2>9. Bhikkhuno&shy;āyuvaṇṇā&shy;divaḍḍhana&shy;kathā</h2>

<p><span class="parno">50</span><a class="wp" id="wp28"></a>
<a id="p_8D_232" class="ms"></a>
<a class="msdiv" id="msdiv_110"></a>
Gocare, bhikkhave, caratha sake pettike visaye. Gocare, bhikkhave, carantā sake
pettike visaye āyunāpi vaḍḍhissatha, vaṇṇenapi vaḍḍhissatha, sukhenapi
vaḍḍhissatha, bhogenapi vaḍḍhissatha, balenapi vaḍḍhissatha.</p>

<p><span class="parno">51</span>
<a id="p_8D_233" class="ms"></a>
Kiñca, bhikkhave, bhikkhuno āyusmiṃ? Idha, bhikkhave, bhikkhu
chanda&shy;samādhi&shy;padhāna&shy;sankhāra&shy;samannāgataṃ iddhipādaṃ bhāveti,
vīriya&shy;samādhi&shy;padhāna&shy;sankhāra&shy;samannāgataṃ iddhipādaṃ bhāveti,
citta&shy;samādhi&shy;padhāna&shy;sankhāra&shy;samannāgataṃ iddhipādaṃ bhāveti,
vīmaṃsā&shy;samādhi&shy;padhāna&shy;sankhāra&shy;samannāgataṃ iddhipādaṃ bhāveti. So imesaṃ
catunnaṃ iddhipādānaṃ bhāvitattā bahulīkatattā ākankhamāno kappaṃ vā tiṭṭheyya
kappāvasesaṃ vā. Idaṃ kho, bhikkhave, bhikkhuno āyusmiṃ.</p>

<p><span class="parno">52</span>
<a class="pts1" id="pts3.78"></a>
<a id="p_8D_234" class="ms"></a>
Kiñca, bhikkhave, bhikkhuno vaṇṇasmiṃ? Idha, bhikkhave, bhikkhu sīlavā hoti,
pātimokkhasaṃvarasaṃvuto viharati ācāragocarasampanno, aṇumattesu vajjesu
bhayadassāvī, samādāya sikkhati sikkhāpadesu. Idaṃ kho, bhikkhave, bhikkhuno
vaṇṇasmiṃ.</p>

<p><span class="parno">53</span>
<a id="p_8D_235" class="ms"></a>
Kiñca, bhikkhave, bhikkhuno sukhasmiṃ? Idha, bhikkhave, bhikkhu vivicceva
kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ
paṭhamaṃ jhānaṃ upasampajja viharati. Vitakkavicārānaṃ vūpasamā … pe … dutiyaṃ
jhānaṃ … tatiyaṃ jhānaṃ … catutthaṃ jhānaṃ upasampajja viharati. Idaṃ kho,
bhikkhave, bhikkhuno, sukhasmiṃ.</p>

<p><span class="parno">54</span>
<a id="p_8D_236" class="ms"></a>
Kiñca, bhikkhave, bhikkhuno bhogasmiṃ? Idha, bhikkhave, bhikkhu mettāsahagatena
cetasā ekaṃ disaṃ pharitvā viharati tathā dutiyaṃ. Tathā tatiyaṃ. Tathā
catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ
mettāsahagatena cetasā vipulena mahaggatena appamāṇena averena abyāpajjena
pharitvā viharati. Karuṇāsahagatena cetasā … pe … muditāsahagatena cetasā … pe
 …  upekkhāsahagatena cetasā ekaṃ disaṃ pharitvā viharati. Tathā dutiyaṃ. Tathā
tatiyaṃ. Tathā catutthaṃ. Iti uddhamadho tiriyaṃ sabbadhi sabbattatāya
sabbāvantaṃ lokaṃ upekkhāsahagatena cetasā vipulena mahaggatena appamāṇena
averena abyāpajjena pharitvā viharati. Idaṃ kho, bhikkhave, bhikkhuno
bhogasmiṃ.</p>

<p><span class="parno">55</span>
<a id="p_8D_237" class="ms"></a>
Kiñca, bhikkhave, bhikkhuno balasmiṃ? Idha, bhikkhave, bhikkhu āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharati. Idaṃ kho, bhikkhave, bhikkhuno balasmiṃ.</p>

<p><span class="parno">56</span>
<a class="pts1" id="pts3.79"></a>
<a id="p_8D_238" class="ms"></a>
Nāhaṃ, bhikkhave, aññaṃ ekabalampi samanupassāmi yaṃ evaṃ duppasahaṃ,
yathayidaṃ, bhikkhave, mārabalaṃ. Kusalānaṃ, bhikkhave, dhammānaṃ samādānahetu
evamidaṃ puññaṃ pavaḍḍhatī"ti.</p>

<p><span class="parno">57</span>
<a id="p_8D_239" class="ms"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsutta">Cakkavattisuttaṃ niṭṭhitaṃ tatiyaṃ.</p>
</div>
</section>
<div id="nextprev"><a id="previous-sutta" href="./dn25.html"></a><a id="next-sutta" href="./dn27.html"></a></div>
</div>
<footer>
<div id="breadcrumbs">
<a href="../home/index.html">Home</a><a href="../dn/dn.html">Digha Nikaya</a>DN26: Cakkavatti-Sīhanāda Sutta
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
