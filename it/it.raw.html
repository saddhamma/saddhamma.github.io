<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Itivuttaka</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext"><a href="../home/index.html"><span>Saddhamma Study Group</span></a></div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a class="pressed" href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later). </span>
<p>For more copyright information please see: <a href="../home/copyright.html#mn">here.</a></p>
</li>
</ul>
</div>
<h1>Itivuttaka</h1>

<section class="raw_sutta">
<div lang="en">
</div>
<div lang="pi">
<h2>1 - Lobhasutta</h2>

<p><a id="p_18It_2" class="ms"></a>
<span class="ms_pali">1</span>
<!-- <span class="ms_pali">1</span> --> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_3" class="ms"></a>
<span class="ms_pali">2</span>
"Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Lobhaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_4" class="ms"></a>
<span class="ms_pali">3</span>
"Yena lobhena luddhāse,<br> sattā gacchanti duggatiṃ;<br>
Taṃ lobhaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_5" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>2 - Dosasutta</h2>

<p><a id="p_18It_7" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_8" class="ms"></a>
<span class="ms_pali">2</span>
"Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Dosaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_9" class="ms"></a>
<span class="ms_pali">3</span>
"Yena dosena duṭṭhāse,<br> sattā gacchanti duggatiṃ;<br>
Taṃ dosaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_10" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>3 - Mohasutta</h2>

<p><a id="p_18It_12" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_13" class="ms"></a>
<span class="ms_pali">2</span>
"Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Mohaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_14" class="ms"></a>
<span class="ms_pali">3</span>
"Yena mohena mūḷhāse,<br> sattā gacchanti duggatiṃ;<br>
Taṃ mohaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_15" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>4 - Kodhasutta</h2>

<p><a id="p_18It_17" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_18" class="ms"></a>
<span class="ms_pali">2</span>
"Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Kodhaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_19" class="ms"></a>
<span class="ms_pali">3</span>
"Yena kodhena kuddhāse,<br> sattā gacchanti duggatiṃ;<br>
Taṃ kodhaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_20" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>5 - Makkhasutta</h2>

<p><a id="p_18It_22" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_23" class="ms"></a>
<span class="ms_pali">2</span>
"Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Makkhaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_24" class="ms"></a>
<span class="ms_pali">3</span>
"Yena makkhena makkhāse,<br> sattā gacchanti duggatiṃ;<br>
Taṃ makkhaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_25" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>6 - Mānasutta</h2>

<p><a id="p_18It_27" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_28" class="ms"></a>
<span class="ms_pali">2</span>
"Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Mānaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_29" class="ms"></a>
<span class="ms_pali">3</span>
"Yena mānena mattāse,<br> sattā gacchanti duggatiṃ;<br>
Taṃ mānaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_30" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>7 - Sabbapariññāsutta</h2>

<p><a id="p_18It_32" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_33" class="ms"></a>
<span class="ms_pali">2</span>
"Sabbaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Sabbañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_34" class="ms"></a>
<span class="ms_pali">3</span>
"Yo sabbaṃ sabbato ñatvā,<br> sabbatthesu na rajjati;<br>
Sa ve sabbapariññā so,<br>
sabbadukkhamupaccagā"ti.
</p>

</blockquote>
<p><a id="p_18It_35" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>8 - Mānapariññāsutta</h2>

<p><a id="p_18It_37" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_38" class="ms"></a>
<span class="ms_pali">2</span>
"Mānaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Mānañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_39" class="ms"></a>
<span class="ms_pali">3</span>
"Mānupetā ayaṃ pajā,<br> mānaganthā bhave ratā;<br>
Mānaṃ aparijānantā,<br>
āgantāro punabbhavaṃ.
</p>

<p><a id="p_18It_40" class="ms"></a>
<span class="ms_pali">4</span>
Ye ca mānaṃ pahantvāna,<br> vimuttā mānasankhaye;<br>
Te mānaganthābhibhuno,<br>
sabbadukkhamupaccagun"ti.
</p>

</blockquote>
<p><a id="p_18It_41" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>9 - Lobhapariññāsutta</h2>

<p><a id="p_18It_43" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_44" class="ms"></a>
<span class="ms_pali">2</span>
"Lobhaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Lobhañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_45" class="ms"></a>
<span class="ms_pali">3</span>
"Yena lobhena luddhāse,<br> sattā gacchanti duggatiṃ;<br>
Taṃ lobhaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_46" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>10 - Dosapariññāsutta</h2>

<p><a id="p_18It_48" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_49" class="ms"></a>
<span class="ms_pali">2</span>
"Dosaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Dosañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_50" class="ms"></a>
<span class="ms_pali">3</span>
"Yena dosena duṭṭhāse,<br> sattā gacchanti duggatiṃ;<br>
Taṃ dosaṃ sammadaññāya,<br>
pajahanti vipassino;<br>
Pahāya na punāyanti,<br>
imaṃ lokaṃ kudācanan"ti.
</p>

</blockquote>
<p><a id="p_18It_51" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Pāṭibhogavaggo paṭhamo.</p>

<blockquote class="uddanagatha">
<p><a id="p_18It_55" class="ms"></a>
<span class="ms_pali">5</span>
Rāgadosā atha moho,<br> Kodhamakkhā mānaṃ sabbaṃ;<br>
Mānato rāgadosā puna dve,<br>
Pakāsitā vaggamāhu paṭhamanti.
</p>

</blockquote>

<h2>14 - Avijjānīvaraṇasutta</h2>

<p><a id="p_18It_71" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_72" class="ms"></a>
<span class="ms_pali">2</span>
"Nāhaṃ, bhikkhave, aññaṃ ekanīvaraṇampi samanupassāmi yena nīvaraṇena nivutā pajā dīgharattaṃ sandhāvanti saṃsaranti yathayidaṃ, bhikkhave, avijjānīvaraṇaṃ. Avijjānīvaraṇena hi, bhikkhave, nivutā pajā dīgharattaṃ sandhāvanti saṃsarantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_73" class="ms"></a>
<span class="ms_pali">3</span>
"Natthañño ekadhammopi,<br> yenevaṃ nivutā pajā;<br>
Saṃsaranti ahorattaṃ,<br>
yathā mohena āvutā.
</p>

<p><a id="p_18It_74" class="ms"></a>
<span class="ms_pali">4</span>
Ye ca mohaṃ pahantvāna,<br> tamokhandhaṃ padālayuṃ;<br>
Na te puna saṃsaranti,<br>
hetu tesaṃ na vijjatī"ti.
</p>

</blockquote>
<p><a id="p_18It_75" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>15. Taṇhāsaṃyojanasutta</h2>

<p><a id="p_18It_77" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_78" class="ms"></a>
<span class="ms_pali">2</span>
"Nāhaṃ, bhikkhave, aññaṃ ekasaṃyojanampi samanupassāmi yena saṃyojanena saṃyuttā sattā dīgharattaṃ sandhāvanti saṃsaranti yathayidaṃ, bhikkhave, taṇhāsaṃyojanaṃ. Taṇhāsaṃyojanena hi, bhikkhave, saṃyuttā sattā dīgharattaṃ sandhāvanti saṃsarantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_79" class="ms"></a>
<span class="ms_pali">3</span>
"Taṇhādutiyo puriso,<br> dīghamaddhāna saṃsaraṃ;<br>
Itthabhāvaññathābhāvaṃ,<br>
saṃsāraṃ nātivattati.
</p>

<p><a id="p_18It_80" class="ms"></a>
<span class="ms_pali">4</span>
Etamādīnavaṃ ñatvā,<br> Taṇhaṃ dukkhassa sambhavaṃ;<br>
Vītataṇho anādāno,<br>
Sato bhikkhu paribbaje"ti.
</p>

</blockquote>
<p><a id="p_18It_81" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>16 - Paṭhamasekhasutta</h2>

<p><a id="p_18It_83" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_84" class="ms"></a>
<span class="ms_pali">2</span>
"Sekhassa, bhikkhave, bhikkhuno appattamānasassa anuttaraṃ yogakkhemaṃ patthayamānassa viharato ajjhattikaṃ anganti karitvā nāññaṃ ekangampi samanupassāmi yaṃ evaṃ bahūpakāraṃ yathayidaṃ, bhikkhave, yoniso manasikāro. Yoniso, bhikkhave, bhikkhu manasi karonto akusalaṃ pajahati, kusalaṃ bhāvetī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_85" class="ms"></a>
<span class="ms_pali">3</span>
"Yonisomanasikāro,<br> dhammo sekhassa bhikkhuno;<br>
Natthañño evaṃ bahukāro,<br>
uttamatthassa pattiyā;<br>
Yoniso padahaṃ bhikkhu,<br>
khayaṃ dukkhassa pāpuṇe"ti.
</p>

</blockquote>
<p><a id="p_18It_86" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>17 - Dutiyasekhasutta</h2>

<p><a id="p_18It_88" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_89" class="ms"></a>
<span class="ms_pali">2</span>
"Sekhassa, bhikkhave, bhikkhuno appattamānasassa anuttaraṃ yogakkhemaṃ patthayamānassa viharato bāhiraṃ anganti karitvā nāññaṃ ekangampi samanupassāmi yaṃ evaṃ bahūpakāraṃ yathayidaṃ, bhikkhave, kalyāṇamittatā. Kalyāṇamitto, bhikkhave, bhikkhu akusalaṃ pajahati, kusalaṃ bhāvetī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_90" class="ms"></a>
<span class="ms_pali">3</span>
"Kalyāṇamitto yo bhikkhu,<br> sappatisso sagāravo;<br>
Karaṃ mittānaṃ vacanaṃ,<br>
sampajāno patissato;<br>
Pāpuṇe anupubbena,<br>
sabbasaṃyojanakkhayan"ti.
</p>

</blockquote>
<p><a id="p_18It_91" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>18 - Sanghabhedasutta</h2>

<p><a id="p_18It_93" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_94" class="ms"></a>
<span class="ms_pali">2</span>
"Ekadhammo, bhikkhave, loke uppajjamāno uppajjati bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ. Katamo ekadhammo? Sanghabhedo. Sanghe kho pana, bhikkhave, bhinne aññamaññaṃ bhaṇḍanāni ceva honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajanā ca honti. Tattha appasannā ceva nappasīdanti, pasannānañca ekaccānaṃ aññathattaṃ hotī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_95" class="ms"></a>
<span class="ms_pali">3</span>
"Āpāyiko nerayiko,<br> Kappaṭṭho sanghabhedako;<br>
Vaggārāmo adhammaṭṭho,<br>
Yogakkhemā padhaṃsati;<br>
Sanghaṃ samaggaṃ bhetvāna,<br>
Kappaṃ nirayamhi paccatī"ti.
</p>

</blockquote>
<p><a id="p_18It_96" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>19 - Sanghasāmaggīsutta</h2>

<p><a id="p_18It_98" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_99" class="ms"></a>
<span class="ms_pali">2</span>
"Ekadhammo, bhikkhave, loke uppajjamāno uppajjati bahujanahitāya bahujanasukhāya bahuno janassa atthāya hitāya sukhāya devamanussānaṃ. Katamo ekadhammo? Sanghasāmaggī. Sanghe kho pana, bhikkhave, samagge na ceva aññamaññaṃ bhaṇḍanāni honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajanā honti. Tattha appasannā ceva pasīdanti, pasannānañca bhiyyobhāvo hotī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_100" class="ms"></a>
<span class="ms_pali">3</span>
"Sukhā sanghassa sāmaggī,<br> samaggānañcanuggaho;<br>
Samaggarato dhammaṭṭho,<br>
yogakkhemā na dhaṃsati;<br>
Sanghaṃ samaggaṃ katvāna,<br>
kappaṃ saggamhi modatī"ti.
</p>

</blockquote>
<p><a id="p_18It_101" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>20 - Paduṭṭhacittasutta</h2>

<p><a id="p_18It_103" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_104" class="ms"></a>
<span class="ms_pali">2</span>
"Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi:  ‘imamhi cāyaṃ samaye puggalo kālaṃ kareyya yathābhataṃ nikkhitto evaṃ niraye’. Taṃ kissa hetu? Cittaṃ hissa, bhikkhave, paduṭṭhaṃ. Cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_105" class="ms"></a>
<span class="ms_pali">3</span>
"Paduṭṭhacittaṃ ñatvāna,<br> ekaccaṃ idha puggalaṃ;<br>
Etamatthañca byākāsi,<br>
buddho bhikkhūna santike.
</p>

<p><a id="p_18It_106" class="ms"></a>
<span class="ms_pali">4</span>
Imamhi cāyaṃ samaye,<br> kālaṃ kayirātha puggalo;<br>
Nirayaṃ upapajjeyya,<br>
cittaṃ hissa padūsitaṃ.
</p>

<p><a id="p_18It_107" class="ms"></a>
<span class="ms_pali">5</span>
Yathā haritvā nikkhipeyya,<br> evamevaṃ tathāvidho;<br>
Cetopadosahetu hi,<br>
sattā gacchanti duggatin"ti.
</p>

</blockquote>
<p><a id="p_18It_108" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Dutiyo vaggo.</p>

<blockquote class="uddanagatha">
<p><a id="p_18It_112" class="ms"></a>
<span class="ms_pali">7</span>
Moho kodho atha makkho,<br> Vijjā taṇhā sekhaduve ca;<br>
Bhedo sāmaggipuggalo,<br>
Vaggamāhu dutiyanti vuccatīti.
</p>

</blockquote>
<h2>21 - Pasannacittasutta</h2>

<p><a id="p_18It_113" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_114" class="ms"></a>
<span class="ms_pali">2</span>
"Idhāhaṃ, bhikkhave, ekaccaṃ puggalaṃ pasannacittaṃ evaṃ cetasā ceto paricca pajānāmi:  ‘imamhi cāyaṃ samaye puggalo kālaṃ kareyya yathābhataṃ nikkhitto evaṃ sagge’. Taṃ kissa hetu? Cittaṃ hissa, bhikkhave, pasannaṃ. Cetopasādahetu kho pana, bhikkhave, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_115" class="ms"></a>
<span class="ms_pali">3</span>
"Pasannacittaṃ ñatvāna,<br> ekaccaṃ idha puggalaṃ;<br>
Etamatthañca byākāsi,<br>
buddho bhikkhūna santike.
</p>

<p><a id="p_18It_116" class="ms"></a>
<span class="ms_pali">4</span>
Imamhi cāyaṃ samaye,<br> kālaṃ kayirātha puggalo;<br>
Sugatiṃ upapajjeyya,<br>
cittaṃ hissa pasāditaṃ.
</p>

<p><a id="p_18It_117" class="ms"></a>
<span class="ms_pali">5</span>
Yathā haritvā nikkhipeyya,<br> evamevaṃ tathāvidho;<br>
Cetopasādahetu hi,<br>
sattā gacchanti suggatin"ti.
</p>

</blockquote>
<p><a id="p_18It_118" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>22 - Mettasutta</h2>

<p><a id="p_18It_120" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_121" class="ms"></a>
<span class="ms_pali">2</span>
"Mā, bhikkhave, puññānaṃ bhāyittha. Sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ. Satta vassāni mettacittaṃ bhāvetvā satta saṃvaṭṭavivaṭṭakappe nayimaṃ lokaṃ punarāgamāsiṃ. Saṃvaṭṭamāne sudaṃ, bhikkhave, kappe ābhassarūpago homi; vivaṭṭamāne kappe suññaṃ brahmavimānaṃ upapajjāmi.</p>

<p><a id="p_18It_122" class="ms"></a>
<span class="ms_pali">3</span>
Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo; anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Ko pana vādo padesarajjassa.</p>

<p><a id="p_18It_123" class="ms"></a>
<span class="ms_pali">4</span>
Tassa mayhaṃ, bhikkhave, etadahosi:  ‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti? Tassa mayhaṃ, bhikkhave, etadahosi:  ‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko, yenāhaṃ etarahi evaṃmahiddhiko evaṃmahānubhāvoti, seyyathidaṃ – dānassa, damassa, saññamassā’"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_124" class="ms"></a>
<span class="ms_pali">5</span>
"Puññameva so sikkheyya,<br> āyataggaṃ sukhudrayaṃ;<br>
Dānañca samacariyañca,<br>
mettacittañca bhāvaye.
</p>

<p><a id="p_18It_125" class="ms"></a>
<span class="ms_pali">6</span>
Ete dhamme bhāvayitvā,<br> tayo sukhasamuddaye;<br>
Abyāpajjaṃ sukhaṃ lokaṃ,<br>
paṇḍito upapajjatī"ti.
</p>

</blockquote>
<p><a id="p_18It_126" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>23 - Ubhayatthasutta</h2>

<p><a id="p_18It_128" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_129" class="ms"></a>
<span class="ms_pali">2</span>
"Ekadhammo, bhikkhave, bhāvito bahulīkato ubho atthe samadhigayha tiṭṭhati – diṭṭhadhammikañceva atthaṃ samparāyikañca. Katamo ekadhammo? Appamādo kusalesu dhammesu. Ayaṃ kho, bhikkhave, ekadhammo bhāvito bahulīkato ubho atthe samadhigayha tiṭṭhati – diṭṭhadhammikañceva atthaṃ samparāyikañcā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_130" class="ms"></a>
<span class="ms_pali">3</span>
"Appamādaṃ pasaṃsanti,<br> puññakiriyāsu paṇḍitā;<br>
Appamatto ubho atthe,<br>
adhigaṇhāti paṇḍito.
</p>

<p><a id="p_18It_131" class="ms"></a>
<span class="ms_pali">4</span>
Diṭṭhe dhamme ca yo attho,<br> yo cattho samparāyiko;<br>
Atthābhisamayā dhīro,<br>
paṇḍitoti pavuccatī"ti.
</p>

</blockquote>
<p><a id="p_18It_132" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>24. Aṭṭhipuñjasutta</h2>

<p><a id="p_18It_134" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_135" class="ms"></a>
<span class="ms_pali">2</span>
"Ekapuggalassa, bhikkhave, kappaṃ sandhāvato saṃsarato siyā evaṃ mahā aṭṭhikankalo aṭṭhipuñjo aṭṭhirāsi yathāyaṃ vepullo pabbato, sace saṃhārako assa, sambhatañca na vinasseyyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_136" class="ms"></a>
<span class="ms_pali">3</span>
"Ekassekena kappena,<br> puggalassaṭṭhisañcayo;<br>
Siyā pabbatasamo rāsi,<br>
iti vuttaṃ mahesinā.
</p>

<p><a id="p_18It_137" class="ms"></a>
<span class="ms_pali">4</span>
So kho panāyaṃ akkhāto,<br> vepullo pabbato mahā;<br>
Uttaro gijjhakūṭassa,<br>
magadhānaṃ giribbaje.
</p>

<p><a id="p_18It_138" class="ms"></a>
<span class="ms_pali">5</span>
Yato ca ariyasaccāni,<br> sammappaññāya passati;<br>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyañcaṭṭhangikaṃ maggaṃ,<br>
dukkhūpasamagāminaṃ.
</p>

<p><a id="p_18It_139" class="ms"></a>
<span class="ms_pali">6</span>
Sa sattakkhattuṃ paramaṃ,<br> sandhāvitvāna puggalo;<br>
Dukkhassantakaro hoti,<br>
sabbasaṃyojanakkhayā"ti.
</p>

</blockquote>
<p><a id="p_18It_140" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>25. Musāvādasutta</h2>

<p><a id="p_18It_142" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_143" class="ms"></a>
<span class="ms_pali">2</span>
"Ekadhammaṃ atītassa, bhikkhave, purisapuggalassa nāhaṃ tassa kiñci pāpakammaṃ akaraṇīyanti vadāmi. Katamaṃ ekadhammaṃ? Yadidaṃ, bhikkhave, sampajānamusāvādo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_144" class="ms"></a>
<span class="ms_pali">3</span>
"Ekadhammaṃ atītassa,<br> musāvādissa jantuno;<br>
Vitiṇṇaparalokassa,<br>
natthi pāpaṃ akāriyan"ti.
</p>

</blockquote>
<p><a id="p_18It_145" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>26. Dānasutta</h2>

<p><a id="p_18It_147" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_148" class="ms"></a>
<span class="ms_pali">2</span>
"Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. Yasmā ca kho, bhikkhave, sattā na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_149" class="ms"></a>
<span class="ms_pali">3</span>
"Evañce sattā jāneyyuṃ,<br> yathāvuttaṃ mahesinā;<br>
Vipākaṃ saṃvibhāgassa,<br>
yathā hoti mahapphalaṃ.
</p>

<p><a id="p_18It_150" class="ms"></a>
<span class="ms_pali">4</span>
Vineyya maccheramalaṃ,<br> vippasannena cetasā;<br>
Dajjuṃ kālena ariyesu,<br>
yattha dinnaṃ mahapphalaṃ.
</p>

<p><a id="p_18It_151" class="ms"></a>
<span class="ms_pali">5</span>
Annañca datvā bahuno,<br> dakkhiṇeyyesu dakkhiṇaṃ;<br>
Ito cutā manussattā,<br>
saggaṃ gacchanti dāyakā.
</p>

<p><a id="p_18It_152" class="ms"></a>
<span class="ms_pali">6</span>
Te ca saggagatā tattha,<br> modanti kāmakāmino;<br>
Vipākaṃ saṃvibhāgassa,<br>
anubhonti amaccharā"ti.
</p>

</blockquote>
<p><a id="p_18It_153" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>27. Mettābhāvanāsutta</h2>

<p><a id="p_18It_155" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_156" class="ms"></a>
<span class="ms_pali">2</span>
"Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca.</p>

<p><a id="p_18It_157" class="ms"></a>
<span class="ms_pali">3</span>
Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</p>

<p><a id="p_18It_158" class="ms"></a>
<span class="ms_pali">4</span>
Seyyathāpi, bhikkhave, vassānaṃ pacchime māse saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</p>

<p><a id="p_18It_159" class="ms"></a>
<span class="ms_pali">5</span>
Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_160" class="ms"></a>
<span class="ms_pali">6</span>
"Yo ca mettaṃ bhāvayati,<br> appamāṇaṃ paṭissato;<br>
Tanū saṃyojanā honti,<br>
passato upadhikkhayaṃ.
</p>

<p><a id="p_18It_161" class="ms"></a>
<span class="ms_pali">7</span>
Ekampi ce pāṇamaduṭṭhacitto,<br> Mettāyati kusalo tena hoti;<br>
Sabbe ca pāṇe manasānukampaṃ,<br>
Pahūtamariyo pakaroti puññaṃ.
</p>

<p><a id="p_18It_162" class="ms"></a>
<span class="ms_pali">8</span>
Ye sattasaṇḍaṃ pathaviṃ vijitvā,<br> Rājisayo yajamānānupariyagā;<br>
Assamedhaṃ purisamedhaṃ,<br>
Sammāpāsaṃ vājapeyyaṃ niraggaḷaṃ.
</p>

<p><a id="p_18It_163" class="ms"></a>
<span class="ms_pali">9</span>
Mettassa cittassa subhāvitassa,<br> Kalampi te nānubhavanti soḷasiṃ;<br>
Candappabhā tāragaṇāva sabbe.
</p>

<p><a id="p_18It_164" class="ms"></a>
<span class="ms_pali">10</span>
Yo na hanti na ghāteti,<br> na jināti na jāpaye;<br>
Mettaṃso sabbabhūtesu,<br>
veraṃ tassa na kenacī"ti.
</p>

</blockquote>
<p><a id="p_18It_165" class="ms"></a>
<span class="ms_pali">11</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<p class="endsection">Tatiyo vaggo.</p>

<blockquote class="uddanagatha">
<p><a id="p_18It_169" class="ms"></a>
<span class="ms_pali">12</span>
Cittaṃ mettaṃ ubho atthe,<br> puñjaṃ vepullapabbataṃ;<br>
Sampajānamusāvādo,<br>
dānañca mettabhāvanā.
</p>

<p><a id="p_18It_170" class="ms"></a>
<span class="ms_pali">13</span>
Sattimāni ca suttāni,<br> purimāni ca vīsati;<br>
Ekadhammesu suttantā,<br>
sattavīsatisangahāti.
</p>

</blockquote>
<p class="endsutta">Ekakanipāto niṭṭhito.</p>

<h2>28. Dukkhavihārasutta</h2>

<p><a id="p_18It_172" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_173" class="ms"></a>
<span class="ms_pali">2</span>
"Dvīhi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikankhā. Katamehi dvīhi? Indriyesu aguttadvāratāya ca, bhojane amattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikankhā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_174" class="ms"></a>
<span class="ms_pali">3</span>
"Cakkhu sotañca ghānañca,<br> jivhā kāyo tathā mano;<br>
Etāni yassa dvārāni,<br>
aguttāni ca bhikkhuno.
</p>

<p><a id="p_18It_175" class="ms"></a>
<span class="ms_pali">4</span>
Bhojanamhi amattaññū,<br> indriyesu asaṃvuto;<br>
Kāyadukkhaṃ cetodukkhaṃ,<br>
dukkhaṃ so adhigacchati.
</p>

<p><a id="p_18It_176" class="ms"></a>
<span class="ms_pali">5</span>
Ḍayhamānena kāyena,<br> Ḍayhamānena cetasā;<br>
Divā vā yadi vā rattiṃ,<br>
Dukkhaṃ viharati tādiso"ti.
</p>

</blockquote>
<p><a id="p_18It_177" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>29. Sukhavihārasutta</h2>

<p><a id="p_18It_179" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_180" class="ms"></a>
<span class="ms_pali">2</span>
"Dvīhi, bhikkhave, dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikankhā. Katamehi dvīhi? Indriyesu guttadvāratāya ca, bhojane mattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikankhā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_181" class="ms"></a>
<span class="ms_pali">3</span>
"Cakkhu sotañca ghānañca,<br> jivhā kāyo tathā mano;<br>
Etāni yassa dvārāni,<br>
suguttāni ca bhikkhuno.
</p>

<p><a id="p_18It_182" class="ms"></a>
<span class="ms_pali">4</span>
Bhojanamhi ca mattaññū,<br> indriyesu ca saṃvuto;<br>
Kāyasukhaṃ cetosukhaṃ,<br>
sukhaṃ so adhigacchati.
</p>

<p><a id="p_18It_183" class="ms"></a>
<span class="ms_pali">5</span>
Aḍayhamānena kāyena,<br> Aḍayhamānena cetasā;<br>
Divā vā yadi vā rattiṃ,<br>
Sukhaṃ viharati tādiso"ti.
</p>

</blockquote>
<p><a id="p_18It_184" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>30. Tapanīyasutta</h2>

<p><a id="p_18It_186" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_187" class="ms"></a>
<span class="ms_pali">2</span>
"Dveme, bhikkhave, dhammā tapanīyā. Katame dve? Idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso. So ‘akataṃ me kalyāṇan’tipi tappati, ‘kataṃ me pāpan’tipi tappati. Ime kho, bhikkhave, dve dhammā tapanīyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_188" class="ms"></a>
<span class="ms_pali">3</span>
"Kāyaduccaritaṃ katvā,<br> vacīduccaritāni ca;<br>
Manoduccaritaṃ katvā,<br>
yañcaññaṃ dosasañhitaṃ.
</p>

<p><a id="p_18It_189" class="ms"></a>
<span class="ms_pali">4</span>
Akatvā kusalaṃ kammaṃ,<br> katvānākusalaṃ bahuṃ;<br>
Kāyassa bhedā duppañño,<br>
nirayaṃ sopapajjatī"ti.
</p>

</blockquote>
<p><a id="p_18It_190" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>31. Atapanīyasutta</h2>

<p><a id="p_18It_192" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_193" class="ms"></a>
<span class="ms_pali">2</span>
"Dveme, bhikkhave, dhammā atapanīyā. Katame dve? Idha, bhikkhave, ekacco katakalyāṇo hoti, katakusalo, katabhīruttāṇo, akatapāpo, akataluddo, akatakibbiso. So ‘kataṃ me kalyāṇan’tipi na tappati, ‘akataṃ me pāpan’tipi na tappati. Ime kho, bhikkhave, dve dhammā atapanīyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_194" class="ms"></a>
<span class="ms_pali">3</span>
"Kāyaduccaritaṃ hitvā,<br> vacīduccaritāni ca;<br>
Manoduccaritaṃ hitvā,<br>
yañcaññaṃ dosasañhitaṃ.
</p>

<p><a id="p_18It_195" class="ms"></a>
<span class="ms_pali">4</span>
Akatvākusalaṃ kammaṃ,<br> katvāna kusalaṃ bahuṃ;<br>
Kāyassa bhedā sappañño,<br>
saggaṃ so upapajjatī"ti.
</p>

</blockquote>
<p><a id="p_18It_196" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>32. Paṭhamasīlasutta</h2>

<p><a id="p_18It_198" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_199" class="ms"></a>
<span class="ms_pali">2</span>
"Dvīhi, bhikkhave, dhammehi samannāgato puggalo yathābhataṃ nikkhitto evaṃ niraye. Katamehi dvīhi? Pāpakena ca sīlena, pāpikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ niraye"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_200" class="ms"></a>
<span class="ms_pali">3</span>
"Pāpakena ca sīlena,<br> pāpikāya ca diṭṭhiyā;<br>
Etehi dvīhi dhammehi,<br>
yo samannāgato naro;<br>
Kāyassa bhedā duppañño,<br>
nirayaṃ sopapajjatī"ti.
</p>

</blockquote>
<p><a id="p_18It_201" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>33. Dutiyasīlasutta</h2>

<p><a id="p_18It_203" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_204" class="ms"></a>
<span class="ms_pali">2</span>
"Dvīhi, bhikkhave, dhammehi samannāgato puggalo yathābhataṃ nikkhitto evaṃ sagge. Katamehi dvīhi? Bhaddakena ca sīlena, bhaddikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ sagge"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_205" class="ms"></a>
<span class="ms_pali">3</span>
"Bhaddakena ca sīlena,<br> bhaddikāya ca diṭṭhiyā;<br>
Etehi dvīhi dhammehi,<br>
yo samannāgato naro;<br>
Kāyassa bhedā sappañño,<br>
saggaṃ so upapajjatī"ti.
</p>

</blockquote>
<p><a id="p_18It_206" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>34. Ātāpīsutta</h2>

<p><a id="p_18It_208" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_209" class="ms"></a>
<span class="ms_pali">2</span>
"Anātāpī, bhikkhave, bhikkhu anottāpī abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. Ātāpī ca kho, bhikkhave, bhikkhu ottāpī bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_210" class="ms"></a>
<span class="ms_pali">3</span>
"Anātāpī anottāpī,<br> kusīto hīnavīriyo;<br>
Yo thinamiddhabahulo,<br>
ahirīko anādaro;<br>
Abhabbo tādiso bhikkhu,<br>
phuṭṭhuṃ sambodhimuttamaṃ.
</p>

<p><a id="p_18It_211" class="ms"></a>
<span class="ms_pali">4</span>
Yo ca satimā nipako jhāyī,<br> Ātāpī ottāpī ca appamatto;<br>
Saṃyojanaṃ jātijarāya chetvā,<br>
Idheva sambodhimanuttaraṃ phuse"ti.
</p>

</blockquote>
<p><a id="p_18It_212" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>35. Paṭhamajananakuhanasutta</h2>

<p><a id="p_18It_214" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_215" class="ms"></a>
<span class="ms_pali">2</span>
"Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ vussati saṃvaratthañceva pahānatthañcā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_216" class="ms"></a>
<span class="ms_pali">3</span>
"Saṃvaratthaṃ pahānatthaṃ,<br> brahmacariyaṃ anītihaṃ;<br>
Adesayi so bhagavā,<br>
nibbānogadhagāminaṃ.
</p>

<p><a id="p_18It_217" class="ms"></a>
<span class="ms_pali">4</span>
Esa maggo mahattehi,<br> anuyāto mahesibhi;<br>
Ye ye taṃ paṭipajjanti,<br>
yathā buddhena desitaṃ;<br>
Dukkhassantaṃ karissanti,<br>
satthusāsanakārino"ti.
</p>

</blockquote>
<p><a id="p_18It_218" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>36. Dutiyajananakuhanasutta</h2>

<p><a id="p_18It_220" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_221" class="ms"></a>
<span class="ms_pali">2</span>
"Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ vussati abhiññatthañceva pariññatthañcā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_222" class="ms"></a>
<span class="ms_pali">3</span>
"Abhiññatthaṃ pariññatthaṃ,<br> brahmacariyaṃ anītihaṃ;<br>
Adesayi so bhagavā,<br>
nibbānogadhagāminaṃ.
</p>

<p><a id="p_18It_223" class="ms"></a>
<span class="ms_pali">4</span>
Esa maggo mahattehi,<br> anuyāto mahesibhi;<br>
Ye ye taṃ paṭipajjanti,<br>
yathā buddhena desitaṃ;<br>
Dukkhassantaṃ karissanti,<br>
satthusāsanakārino"ti.
</p>

</blockquote>
<p><a id="p_18It_224" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>37. Somanassasutta</h2>

<p><a id="p_18It_226" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_227" class="ms"></a>
<span class="ms_pali">2</span>
"Dvīhi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāya. Katamehi dvīhi? Saṃvejanīyesu ṭhānesu saṃvejanena, saṃviggassa ca yoniso padhānena. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_228" class="ms"></a>
<span class="ms_pali">3</span>
"Saṃvejanīyaṭṭhānesu,<br> saṃvijjetheva paṇḍito;<br>
Ātāpī nipako bhikkhu,<br>
paññāya samavekkhiya.
</p>

<p><a id="p_18It_229" class="ms"></a>
<span class="ms_pali">4</span>
Evaṃ vihārī ātāpī,<br> santavutti anuddhato;<br>
Cetosamathamanuyutto,<br>
khayaṃ dukkhassa pāpuṇe"ti.
</p>

</blockquote>
<p><a id="p_18It_230" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Paṭhamo vaggo.</p>

<blockquote class="uddanagatha">
<p><a id="p_18It_234" class="ms"></a>
<span class="ms_pali">6</span>
Dve ca bhikkhū tapanīyā,<br> tapanīyā paratthehi;<br>
Ātāpī nakuhanā dve,<br>
somanassena te dasāti.
</p>

</blockquote>
<h2>38. Vitakkasutta</h2>

<p><a id="p_18It_235" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_236" class="ms"></a>
<span class="ms_pali">2</span>
"Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti – khemo ca vitakko, paviveko ca. Abyāpajjhārāmo, bhikkhave, tathāgato abyāpajjharato. Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati:  ‘imāyāhaṃ iriyāya na kañci byābādhemi tasaṃ vā thāvaraṃ vā’ti.</p>

<p><a id="p_18It_237" class="ms"></a>
<span class="ms_pali">3</span>
Pavivekārāmo, bhikkhave, tathāgato pavivekarato. Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati:  ‘yaṃ akusalaṃ taṃ pahīnan’ti.</p>

<p><a id="p_18It_238" class="ms"></a>
<span class="ms_pali">4</span>
Tasmātiha, bhikkhave, tumhepi abyāpajjhārāmā viharatha abyāpajjharatā. Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati:  ‘imāya mayaṃ iriyāya na kañci byābādhema tasaṃ vā thāvaraṃ vā’ti.</p>

<p><a id="p_18It_239" class="ms"></a>
<span class="ms_pali">5</span>
Pavivekārāmā, bhikkhave, viharatha pavivekaratā. Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati:  ‘kiṃ akusalaṃ, kiṃ appahīnaṃ, kiṃ pajahāmā’"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_240" class="ms"></a>
<span class="ms_pali">6</span>
"Tathāgataṃ buddhamasayhasāhinaṃ,<br> Duve vitakkā samudācaranti naṃ;<br>
Khemo vitakko paṭhamo udīrito,<br>
Tato viveko dutiyo pakāsito.
</p>

<p><a id="p_18It_241" class="ms"></a>
<span class="ms_pali">7</span>
Tamonudaṃ pāragataṃ mahesiṃ,<br> Taṃ pattipattaṃ vasimaṃ anāsavaṃ;<br>
Visantaraṃ taṇhakkhaye vimuttaṃ,<br>
Taṃ ve muniṃ antimadehadhāriṃ;<br>
Mārañjahaṃ brūmi jarāya pāraguṃ.
</p>

<p><a id="p_18It_242" class="ms"></a>
<span class="ms_pali">8</span>
Sele yathā pabbatamuddhaniṭṭhito,<br> Yathāpi passe janataṃ samantato;<br>
Tathūpamaṃ dhammamayaṃ sumedho,<br>
Pāsādamāruyha samantacakkhu;<br>
Sokāvatiṇṇaṃ janatamapetasoko,<br>
Avekkhati jātijarābhibhūtan"ti.
</p>

</blockquote>
<p><a id="p_18It_243" class="ms"></a>
<span class="ms_pali">9</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>39. Desanāsutta</h2>

<p><a id="p_18It_245" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_246" class="ms"></a>
<span class="ms_pali">2</span>
"Tathāgatassa, bhikkhave, arahato sammāsambuddhassa dve dhammadesanā pariyāyena bhavanti. Katamā dve? ‘Pāpaṃ pāpakato passathā’ti – ayaṃ paṭhamā dhammadesanā; ‘pāpaṃ pāpakato disvā tattha nibbindatha virajjatha vimuccathā’ti – ayaṃ dutiyā dhammadesanā. Tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_247" class="ms"></a>
<span class="ms_pali">3</span>
"Tathāgatassa buddhassa,<br> sabbabhūtānukampino;<br>
Pariyāyavacanaṃ passa,<br>
dve ca dhammā pakāsitā.
</p>

<p><a id="p_18It_248" class="ms"></a>
<span class="ms_pali">4</span>
Pāpakaṃ passatha cetaṃ,<br> tattha cāpi virajjatha;<br>
Tato virattacittāse,<br>
dukkhassantaṃ karissathā"ti.
</p>

</blockquote>
<p><a id="p_18It_249" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>40. Vijjāsutta</h2>

<p><a id="p_18It_251" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_252" class="ms"></a>
<span class="ms_pali">2</span>
"Avijjā, bhikkhave, pubbangamā akusalānaṃ dhammānaṃ samāpattiyā anvadeva ahirikaṃ anottappaṃ; vijjā ca kho, bhikkhave, pubbangamā kusalānaṃ dhammānaṃ samāpattiyā anvadeva hirottappan"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_253" class="ms"></a>
<span class="ms_pali">3</span>
"Yā kācimā duggatiyo,<br> asmiṃ loke paramhi ca;<br>
Avijjāmūlikā sabbā,<br>
icchālobhasamussayā.
</p>

<p><a id="p_18It_254" class="ms"></a>
<span class="ms_pali">4</span>
Yato ca hoti pāpiccho,<br> ahirīko anādaro;<br>
Tato pāpaṃ pasavati,<br>
apāyaṃ tena gacchati.
</p>

<p><a id="p_18It_255" class="ms"></a>
<span class="ms_pali">5</span>
Tasmā chandañca lobhañca,<br> avijjañca virājayaṃ;<br>
Vijjaṃ uppādayaṃ bhikkhu,<br>
sabbā duggatiyo jahe"ti.
</p>

</blockquote>
<p><a id="p_18It_256" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<p class="endsection">Paṭhamabhāṇavāro.</p>

<h2>41. Paññāparihīnasutta</h2>

<p><a id="p_18It_259" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_260" class="ms"></a>
<span class="ms_pali">2</span>
"Te, bhikkhave, sattā suparihīnā ye ariyāya paññāya parihīnā. Te diṭṭheva dhamme dukkhaṃ viharanti savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikankhā. Te, bhikkhave, sattā aparihīnā ye ariyāya paññāya aparihīnā. Te diṭṭheva dhamme sukhaṃ viharanti avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikankhā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_261" class="ms"></a>
<span class="ms_pali">3</span>
"Paññāya parihānena,<br> passa lokaṃ sadevakaṃ;<br>
Niviṭṭhaṃ nāmarūpasmiṃ,<br>
idaṃ saccanti maññati.
</p>

<p><a id="p_18It_262" class="ms"></a>
<span class="ms_pali">4</span>
Paññā hi seṭṭhā lokasmiṃ,<br> yāyaṃ nibbedhagāminī;<br>
Yāya sammā pajānāti,<br>
jātibhavaparikkhayaṃ.
</p>

<p><a id="p_18It_263" class="ms"></a>
<span class="ms_pali">5</span>
Tesaṃ devā manussā ca,<br> sambuddhānaṃ satīmataṃ;<br>
Pihayanti hāsapaññānaṃ,<br>
sarīrantimadhārinan"ti.
</p>

</blockquote>
<p><a id="p_18It_264" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>42. Sukkadhammasutta</h2>

<p><a id="p_18It_266" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_267" class="ms"></a>
<span class="ms_pali">2</span>
"Dveme, bhikkhave, sukkā dhammā lokaṃ pālenti. Katame dve? Hirī ca, ottappañca. Ime ce, bhikkhave, dve sukkā dhammā lokaṃ na pāleyyuṃ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṃ dārāti vā. Sambhedaṃ loko agamissa yathā ajeḷakā kukkuṭasūkarā soṇasingālā. Yasmā ca kho, bhikkhave, ime dve sukkā dhammā lokaṃ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṃ dārāti vā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_268" class="ms"></a>
<span class="ms_pali">3</span>
"Yesañce hiriottappaṃ,<br> sabbadā ca na vijjati;<br>
Vokkantā sukkamūlā te,<br>
jātimaraṇagāmino.
</p>

<p><a id="p_18It_269" class="ms"></a>
<span class="ms_pali">4</span>
Yesañca hiriottappaṃ,<br> sadā sammā upaṭṭhitā;<br>
Virūḷhabrahmacariyā te,<br>
santo khīṇapunabbhavā"ti.
</p>

</blockquote>
<p><a id="p_18It_270" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>43. Ajātasutta</h2>

<p><a id="p_18It_272" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_273" class="ms"></a>
<span class="ms_pali">2</span>
"Atthi, bhikkhave, ajātaṃ abhūtaṃ akataṃ asankhataṃ. No cetaṃ, bhikkhave, abhavissa ajātaṃ abhūtaṃ akataṃ asankhataṃ, nayidha jātassa bhūtassa katassa sankhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asankhataṃ, tasmā jātassa bhūtassa katassa sankhatassa nissaraṇaṃ paññāyatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_274" class="ms"></a>
<span class="ms_pali">3</span>
"Jātaṃ bhūtaṃ samuppannaṃ,<br> kataṃ sankhatamaddhuvaṃ;<br>
Jarāmaraṇasanghāṭaṃ,<br>
roganīḷaṃ pabhanguraṃ.
</p>

<p><a id="p_18It_275" class="ms"></a>
<span class="ms_pali">4</span>
Āhāranettippabhavaṃ,<br> nālaṃ tadabhinandituṃ;<br>
Tassa nissaraṇaṃ santaṃ,<br>
atakkāvacaraṃ dhuvaṃ.
</p>

<p><a id="p_18It_276" class="ms"></a>
<span class="ms_pali">5</span>
Ajātaṃ asamuppannaṃ,<br> asokaṃ virajaṃ padaṃ;<br>
Nirodho dukkhadhammānaṃ,<br>
sankhārūpasamo sukho"ti.
</p>

</blockquote>
<p><a id="p_18It_277" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>44. Nibbānadhātusutta</h2>

<p><a id="p_18It_279" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_280" class="ms"></a>
<span class="ms_pali">2</span>
"Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu.</p>

<p><a id="p_18It_281" class="ms"></a>
<span class="ms_pali">3</span>
Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa tiṭṭhanteva pañcindriyāni yesaṃ avighātattā manāpāmanāpaṃ paccanubhoti, sukhadukkhaṃ paṭisaṃvedeti. Tassa yo rāgakkhayo, dosakkhayo, mohakkhayo – ayaṃ vuccati, bhikkhave, saupādisesā nibbānadhātu.</p>

<p><a id="p_18It_282" class="ms"></a>
<span class="ms_pali">4</span>
Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa idheva, bhikkhave, sabbavedayitāni anabhinanditāni sīti bhavissanti. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_283" class="ms"></a>
<span class="ms_pali">5</span>
"Duve imā cakkhumatā pakāsitā,<br> Nibbānadhātū anissitena tādinā;<br>
Ekā hi dhātu idha diṭṭhadhammikā,<br>
Saupādisesā bhavanettisankhayā;<br>
Anupādisesā pana samparāyikā,<br>
Yamhi nirujjhanti bhavāni sabbaso.
</p>

<p><a id="p_18It_284" class="ms"></a>
<span class="ms_pali">6</span>
Ye etadaññāya padaṃ asankhataṃ,<br> Vimuttacittā bhavanettisankhayā;<br>
Te dhammasārādhigamā khaye ratā,<br>
Pahaṃsu te sabbabhavāni tādino"ti.
</p>

</blockquote>
<p><a id="p_18It_285" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>45. Paṭisallānasutta</h2>

<p><a id="p_18It_287" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_288" class="ms"></a>
<span class="ms_pali">2</span>
"Paṭisallānārāmā, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṃ. Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikankhaṃ – diṭṭheva dhamme aññā, sati vā upādisese anāgāmitā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_289" class="ms"></a>
<span class="ms_pali">3</span>
"Ye santacittā nipakā,<br> satimanto ca jhāyino;<br>
Sammā dhammaṃ vipassanti,<br>
kāmesu anapekkhino.
</p>

<p><a id="p_18It_290" class="ms"></a>
<span class="ms_pali">4</span>
Appamādaratā santā,<br> pamāde bhayadassino;<br>
Abhabbā parihānāya,<br>
nibbānasseva santike"ti.
</p>

</blockquote>
<p><a id="p_18It_291" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>46. Sikkhānisaṃsasutta</h2>

<p><a id="p_18It_293" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_294" class="ms"></a>
<span class="ms_pali">2</span>
"Sikkhānisaṃsā, bhikkhave, viharatha paññuttarā vimuttisārā satādhipateyyā. Sikkhānisaṃsānaṃ, bhikkhave, viharataṃ paññuttarānaṃ vimuttisārānaṃ satādhipateyyānaṃ dvinnaṃ phalānaṃ aññataraṃ phalaṃ pāṭikankhaṃ – diṭṭheva dhamme aññā, sati vā upādisese anāgāmitā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_295" class="ms"></a>
<span class="ms_pali">3</span>
"Paripuṇṇasikkhaṃ apahānadhammaṃ,<br> Paññuttaraṃ jātikhayantadassiṃ;<br>
Taṃ ve muniṃ antimadehadhāriṃ,<br>
Mārañjahaṃ brūmi jarāya pāraguṃ.
</p>

<p><a id="p_18It_296" class="ms"></a>
<span class="ms_pali">4</span>
Tasmā sadā jhānaratā samāhitā,<br> Ātāpino jātikhayantadassino;<br>
Māraṃ sasenaṃ abhibhuyya bhikkhavo,<br>
Bhavatha jātimaraṇassa pāragā"ti.
</p>

</blockquote>
<p><a id="p_18It_297" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>47. Jāgariyasutta</h2>

<p><a id="p_18It_299" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_300" class="ms"></a>
<span class="ms_pali">2</span>
"Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikankhaṃ – diṭṭheva dhamme aññā, sati vā upādisese anāgāmitā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_301" class="ms"></a>
<span class="ms_pali">3</span>
"Jāgarantā suṇāthetaṃ,<br> ye suttā te pabujjhatha;<br>
Suttā jāgaritaṃ seyyo,<br>
natthi jāgarato bhayaṃ.
</p>

<p><a id="p_18It_302" class="ms"></a>
<span class="ms_pali">4</span>
Yo jāgaro ca satimā sampajāno,<br> Samāhito mudito vippasanno ca;<br>
Kālena so sammā dhammaṃ parivīmaṃsamāno,<br>
Ekodibhūto vihane tamaṃ so.
</p>

<p><a id="p_18It_303" class="ms"></a>
<span class="ms_pali">5</span>
Tasmā have jāgariyaṃ bhajetha,<br> Ātāpī bhikkhu nipako jhānalābhī;<br>
Saṃyojanaṃ jātijarāya chetvā,<br>
Idheva sambodhimanuttaraṃ phuse"ti.
</p>

</blockquote>
<p><a id="p_18It_304" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<h2>48. Āpāyikasutta</h2>

<p><a id="p_18It_306" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_307" class="ms"></a>
<span class="ms_pali">2</span>
"Dveme, bhikkhave, āpāyikā nerayikā idamappahāya. Katame dve? Yo ca abrahmacārī brahmacāripaṭiñño, yo ca paripuṇṇaṃ parisuddhaṃ brahmacariyaṃ carantaṃ amūlakena abrahmacariyena anuddhaṃseti. Ime kho, bhikkhave, dve āpāyikā nerayikā idamappahāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_308" class="ms"></a>
<span class="ms_pali">3</span>
"Abhūtavādī nirayaṃ upeti,<br> Yo vāpi katvā na karomi cāha;<br>
Ubhopi te pecca samā bhavanti,<br>
Nihīnakammā manujā parattha.
</p>

<p><a id="p_18It_309" class="ms"></a>
<span class="ms_pali">4</span>
Kāsāvakaṇṭhā bahavo,<br> pāpadhammā asaññatā;<br>
Pāpā pāpehi kammehi,<br>
nirayaṃ te upapajjare.
</p>

<p><a id="p_18It_310" class="ms"></a>
<span class="ms_pali">5</span>
Seyyo ayoguḷo bhutto,<br> tatto aggisikhūpamo;<br>
Yañce bhuñjeyya dussīlo,<br>
raṭṭhapiṇḍamasaññato"ti.
</p>

</blockquote>
<p><a id="p_18It_311" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Ekādasamaṃ.</p>

<h2>49. Diṭṭhigatasutta</h2>

<p><a id="p_18It_313" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_314" class="ms"></a>
<span class="ms_pali">2</span>
"Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti.</p>

<p><a id="p_18It_315" class="ms"></a>
<span class="ms_pali">3</span>
Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke.</p>

<p><a id="p_18It_316" class="ms"></a>
<span class="ms_pali">4</span>
Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti – yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā; etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.</p>

<p><a id="p_18It_317" class="ms"></a>
<span class="ms_pali">5</span>
Kathañca, bhikkhave, cakkhumanto passanti? Idha bhikkhu bhūtaṃ bhūtato passati; bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto passantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_318" class="ms"></a>
<span class="ms_pali">6</span>
"Ye bhūtaṃ bhūtato disvā,<br> bhūtassa ca atikkamaṃ;<br>
Yathābhūte vimuccanti,<br>
bhavataṇhā parikkhayā.
</p>

<p><a id="p_18It_319" class="ms"></a>
<span class="ms_pali">7</span>
Sa ve bhūtapariñño so,<br> vītataṇho bhavābhave;<br>
Bhūtassa vibhavā bhikkhu,<br>
nāgacchati punabbhavan"ti.
</p>

</blockquote>
<p><a id="p_18It_320" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Dvādasamaṃ.</p>

<p class="endsection">Dutiyo vaggo.</p>

<blockquote class="uddanagatha">
<p><a id="p_18It_324" class="ms"></a>
<span class="ms_pali">9</span>
Dve indriyā dve tapanīyā,<br> sīlena apare duve;<br>
Anottāpī kuhanā dve ca,<br>
saṃvejanīyena te dasa.
</p>

<p><a id="p_18It_325" class="ms"></a>
<span class="ms_pali">10</span>
Vitakkā desanā vijjā,<br> paññā dhammena pañcamaṃ;<br>
Ajātaṃ dhātusallānaṃ,<br>
sikkhā jāgariyena ca;<br>
Apāyadiṭṭhiyā ceva,<br>
bāvīsati pakāsitāti.
</p>

</blockquote>
<p class="endsutta">Dukanipāto niṭṭhito.</p>

<h2>50. Mūlasutta</h2>

<p><a id="p_18It_327" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_328" class="ms"></a>
<span class="ms_pali">2</span>
"Tīṇimāni, bhikkhave, akusalamūlāni. Katamāni tīṇi? Lobho akusalamūlaṃ, doso akusalamūlaṃ, moho akusalamūlaṃ – imāni kho, bhikkhave, tīṇi akusalamūlānī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_329" class="ms"></a>
<span class="ms_pali">3</span>
"Lobho doso ca moho ca,<br> purisaṃ pāpacetasaṃ;<br>
Hiṃsanti attasambhūtā,<br>
tacasāraṃva samphalan"ti.
</p>

</blockquote>
<p><a id="p_18It_330" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>51. Dhātusutta</h2>

<p><a id="p_18It_332" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_333" class="ms"></a>
<span class="ms_pali">2</span>
"Tisso imā, bhikkhave, dhātuyo. Katamā tisso? Rūpadhātu, arūpadhātu, nirodhadhātu – imā kho, bhikkhave, tisso dhātuyo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_334" class="ms"></a>
<span class="ms_pali">3</span>
"Rūpadhātuṃ pariññāya,<br> āruppesu asaṇṭhitā;<br>
Nirodhe ye vimuccanti,<br>
te janā maccuhāyino.
</p>

<p><a id="p_18It_335" class="ms"></a>
<span class="ms_pali">4</span>
Kāyena amataṃ dhātuṃ,<br> phusayitvā nirūpadhiṃ;<br>
Upadhippaṭinissaggaṃ,<br>
sacchikatvā anāsavo;<br>
Deseti sammāsambuddho,<br>
asokaṃ virajaṃ padan"ti.
</p>

</blockquote>
<p><a id="p_18It_336" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>52. Paṭhamavedanāsutta</h2>

<p><a id="p_18It_338" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_339" class="ms"></a>
<span class="ms_pali">2</span>
"Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā – imā kho, bhikkhave, tisso vedanā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_340" class="ms"></a>
<span class="ms_pali">3</span>
"Samāhito sampajāno,<br> sato buddhassa sāvako;<br>
Vedanā ca pajānāti,<br>
vedanānañca sambhavaṃ.
</p>

<p><a id="p_18It_341" class="ms"></a>
<span class="ms_pali">4</span>
Yattha cetā nirujjhanti,<br> maggañca khayagāminaṃ;<br>
Vedanānaṃ khayā bhikkhu,<br>
nicchāto parinibbuto"ti.
</p>

</blockquote>
<p><a id="p_18It_342" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>53. Dutiyavedanāsutta</h2>

<p><a id="p_18It_344" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_345" class="ms"></a>
<span class="ms_pali">2</span>
"Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhā, bhikkhave, vedanā dukkhato daṭṭhabbā; dukkhā vedanā sallato daṭṭhabbā; adukkhamasukhā vedanā aniccato daṭṭhabbā. Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti; ayaṃ vuccati, bhikkhave, ‘bhikkhu ariyo sammaddaso acchecchi, taṇhaṃ, vivattayi saṃyojanaṃ, sammā mānābhisamayā antamakāsi dukkhassā’"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_346" class="ms"></a>
<span class="ms_pali">3</span>
"Yo sukhaṃ dukkhato adda,<br> Dukkhamaddakkhi sallato;<br>
Adukkhamasukhaṃ santaṃ,<br>
Adakkhi naṃ aniccato.
</p>

<p><a id="p_18It_347" class="ms"></a>
<span class="ms_pali">4</span>
Sa ve sammaddaso bhikkhu,<br> yato tattha vimuccati;<br>
Abhiññāvosito santo,<br>
sa ve yogātigo munī"ti.
</p>

</blockquote>
<p><a id="p_18It_348" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>54. Paṭhamaesanāsutta</h2>

<p><a id="p_18It_350" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_351" class="ms"></a>
<span class="ms_pali">2</span>
"Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā – imā kho, bhikkhave, tisso esanā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_352" class="ms"></a>
<span class="ms_pali">3</span>
"Samāhito sampajāno,<br> sato buddhassa sāvako;<br>
Esanā ca pajānāti,<br>
esanānañca sambhavaṃ.
</p>

<p><a id="p_18It_353" class="ms"></a>
<span class="ms_pali">4</span>
Yattha cetā nirujjhanti,<br> maggañca khayagāminaṃ;<br>
Esanānaṃ khayā bhikkhu,<br>
nicchāto parinibbuto"ti.
</p>

</blockquote>
<p><a id="p_18It_354" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>55. Dutiyaesanāsutta</h2>

<p><a id="p_18It_356" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_357" class="ms"></a>
<span class="ms_pali">2</span>
"Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā – imā kho, bhikkhave, tisso esanā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_358" class="ms"></a>
<span class="ms_pali">3</span>
"Kāmesanā bhavesanā,<br> brahmacariyesanā saha;<br>
Iti saccaparāmāso,<br>
diṭṭhiṭṭhānā samussayā.
</p>

<p><a id="p_18It_359" class="ms"></a>
<span class="ms_pali">4</span>
Sabbarāgavirattassa,<br> taṇhakkhayavimuttino;<br>
Esanā paṭinissaṭṭhā,<br>
diṭṭhiṭṭhānā samūhatā;<br>
Esanānaṃ khayā bhikkhu,<br>
nirāso akathankathī"ti.
</p>

</blockquote>
<p><a id="p_18It_360" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>56. Paṭhamaāsavasutta</h2>

<p><a id="p_18It_362" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_363" class="ms"></a>
<span class="ms_pali">2</span>
"Tayome, bhikkhave, āsavā. Katame tayo? Kāmāsavo, bhavāsavo, avijjāsavo – ime kho, bhikkhave, tayo āsavā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_364" class="ms"></a>
<span class="ms_pali">3</span>
"Samāhito sampajāno,<br> sato buddhassa sāvako;<br>
Āsave ca pajānāti,<br>
āsavānañca sambhavaṃ.
</p>

<p><a id="p_18It_365" class="ms"></a>
<span class="ms_pali">4</span>
Yattha cetā nirujjhanti,<br> maggañca khayagāminaṃ;<br>
Āsavānaṃ khayā bhikkhu,<br>
nicchāto parinibbuto"ti.
</p>

</blockquote>
<p><a id="p_18It_366" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>57. Dutiyaāsavasutta</h2>

<p><a id="p_18It_368" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_369" class="ms"></a>
<span class="ms_pali">2</span>
"Tayome, bhikkhave, āsavā. Katame tayo? Kāmāsavo, bhavāsavo, avijjāsavo – ime kho, bhikkhave, tayo āsavā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_370" class="ms"></a>
<span class="ms_pali">3</span>
"Yassa kāmāsavo khīṇo,<br> avijjā ca virājitā;<br>
Bhavāsavo parikkhīṇo,<br>
vippamutto nirūpadhi;<br>
Dhāreti antimaṃ dehaṃ,<br>
jetvā māraṃ savāhinin"ti.
</p>

</blockquote>
<p><a id="p_18It_371" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>58. Taṇhāsutta</h2>

<p><a id="p_18It_373" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_374" class="ms"></a>
<span class="ms_pali">2</span>
"Tisso imā, bhikkhave, taṇhā. Katamā tisso? Kāmataṇhā, bhavataṇhā, vibhavataṇhā – imā kho, bhikkhave, tisso taṇhā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_375" class="ms"></a>
<span class="ms_pali">3</span>
"Taṇhāyogena saṃyuttā,<br> rattacittā bhavābhave;<br>
Te yogayuttā mārassa,<br>
ayogakkhemino janā;<br>
Sattā gacchanti saṃsāraṃ,<br>
jātīmaraṇagāmino.
</p>

<p><a id="p_18It_376" class="ms"></a>
<span class="ms_pali">4</span>
Ye ca taṇhaṃ pahantvāna,<br> vītataṇhā bhavābhave;<br>
Te ve pārangatā loke,<br>
ye pattā āsavakkhayan"ti.
</p>

</blockquote>
<p><a id="p_18It_377" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>59. Māradheyyasutta</h2>

<p><a id="p_18It_379" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_380" class="ms"></a>
<span class="ms_pali">2</span>
"Tīhi, bhikkhave, dhammehi samannāgato bhikkhu atikkamma māradheyyaṃ ādiccova virocati. Katamehi tīhi? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti – imehi kho, bhikkhave, tīhi dhammehi samannāgato bhikkhu atikkamma māradheyyaṃ ādiccova virocatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_381" class="ms"></a>
<span class="ms_pali">3</span>
"Sīlaṃ samādhi paññā ca,<br> yassa ete subhāvitā;<br>
Atikkamma māradheyyaṃ,<br>
ādiccova virocatī"ti.
</p>

</blockquote>
<p><a id="p_18It_382" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Paṭhamo vaggo.</p>

<blockquote class="uddanagatha">
<p><a id="p_18It_386" class="ms"></a>
<span class="ms_pali">5</span>
Mūladhātu atha vedanā duve,<br> Esanā ca duve āsavā duve;<br>
Taṇhāto ca atha māradheyyato,<br>
Vaggamāhu paṭhamanti muttamanti.
</p>

</blockquote>
<h2>60. Puññakiriyavatthusutta</h2>

<p><a id="p_18It_387" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_388" class="ms"></a>
<span class="ms_pali">2</span>
"Tīṇimāni, bhikkhave, puññakiriyavatthūni. Katamāni tīṇi? Dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthu – imāni kho, bhikkhave, tīṇi puññakiriyavatthūnī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_389" class="ms"></a>
<span class="ms_pali">3</span>
"Puññameva so sikkheyya,<br> āyataggaṃ sukhudrayaṃ;<br>
Dānañca samacariyañca,<br>
mettacittañca bhāvaye.
</p>

<p><a id="p_18It_390" class="ms"></a>
<span class="ms_pali">4</span>
Ete dhamme bhāvayitvā,<br> tayo sukhasamuddaye;<br>
Abyābajjhaṃ sukhaṃ lokaṃ,<br>
paṇḍito upapajjatī"ti.
</p>

</blockquote>
<p><a id="p_18It_391" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>61. Cakkhusutta</h2>

<p><a id="p_18It_393" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_394" class="ms"></a>
<span class="ms_pali">2</span>
"Tīṇimāni, bhikkhave, cakkhūni. Katamāni tīṇi? Maṃsacakkhu, dibbacakkhu, paññācakkhu – imāni kho, bhikkhave, tīṇi cakkhūnī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_395" class="ms"></a>
<span class="ms_pali">3</span>
"Maṃsacakkhu dibbacakkhu,<br> paññācakkhu anuttaraṃ;<br>
Etāni tīṇi cakkhūni,<br>
akkhāsi purisuttamo.
</p>

<p><a id="p_18It_396" class="ms"></a>
<span class="ms_pali">4</span>
Maṃsacakkhussa uppādo,<br> maggo dibbassa cakkhuno;<br>
Yato ñāṇaṃ udapādi,<br>
paññācakkhu anuttaraṃ;<br>
Yassa cakkhussa paṭilābhā,<br>
sabbadukkhā pamuccatī"ti.
</p>

</blockquote>
<p><a id="p_18It_397" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>62. Indriyasutta</h2>

<p><a id="p_18It_399" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_400" class="ms"></a>
<span class="ms_pali">2</span>
"Tīṇimāni, bhikkhave, indriyāni. Katamāni tīṇi? Anaññātaññassāmītindriyaṃ, aññindriyaṃ, aññātāvindriyaṃ – imāni kho, bhikkhave, tīṇi indriyānī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_401" class="ms"></a>
<span class="ms_pali">3</span>
"Sekhassa sikkhamānassa,<br> ujumaggānusārino;<br>
Khayasmiṃ paṭhamaṃ ñāṇaṃ,<br>
tato aññā anantarā.
</p>

<p><a id="p_18It_402" class="ms"></a>
<span class="ms_pali">4</span>
Tato aññā vimuttassa,<br> ñāṇaṃ ve hoti tādino;<br>
Akuppā me vimuttīti,<br>
bhavasaṃyojanakkhayā.
</p>

<p><a id="p_18It_403" class="ms"></a>
<span class="ms_pali">5</span>
Sa ve indriyasampanno,<br> santo santipade rato;<br>
Dhāreti antimaṃ dehaṃ,<br>
jetvā māraṃ savāhinin"ti.
</p>

</blockquote>
<p><a id="p_18It_404" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>63. Addhāsutta</h2>

<p><a id="p_18It_406" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_407" class="ms"></a>
<span class="ms_pali">2</span>
"Tayome, bhikkhave, addhā. Katame tayo? Atīto addhā, anāgato addhā, paccuppanno addhā – ime kho, bhikkhave, tayo addhā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_408" class="ms"></a>
<span class="ms_pali">3</span>
"Akkheyyasaññino sattā,<br> akkheyyasmiṃ patiṭṭhitā;<br>
Akkheyyaṃ apariññāya,<br>
yogamāyanti maccuno.
</p>

<p><a id="p_18It_409" class="ms"></a>
<span class="ms_pali">4</span>
Akkheyyañca pariññāya,<br> akkhātāraṃ na maññati;<br>
Phuṭṭho vimokkho manasā,<br>
santipadamanuttaraṃ.
</p>

<p><a id="p_18It_410" class="ms"></a>
<span class="ms_pali">5</span>
Sa ve akkheyyasampanno,<br> santo santipade rato;<br>
Sankhāyasevī dhammaṭṭho,<br>
sankhyaṃ nopeti vedagū"ti.
</p>

</blockquote>
<p><a id="p_18It_411" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>64. Duccaritasutta</h2>

<p><a id="p_18It_413" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_414" class="ms"></a>
<span class="ms_pali">2</span>
"Tīṇimāni, bhikkhave, duccaritāni. Katamāni tīṇi? Kāyaduccaritaṃ, vacīduccaritaṃ, manoduccaritaṃ – imāni kho, bhikkhave, tīṇi duccaritānī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_415" class="ms"></a>
<span class="ms_pali">3</span>
"Kāyaduccaritaṃ katvā,<br> vacīduccaritāni ca;<br>
Manoduccaritaṃ katvā,<br>
yañcaññaṃ dosasaṃhitaṃ.
</p>

<p><a id="p_18It_416" class="ms"></a>
<span class="ms_pali">4</span>
Akatvā kusalaṃ kammaṃ,<br> katvānākusalaṃ bahuṃ;<br>
Kāyassa bhedā duppañño,<br>
nirayaṃ sopapajjatī"ti.
</p>

</blockquote>
<p><a id="p_18It_417" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>65. Sucaritasutta</h2>

<p><a id="p_18It_419" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_420" class="ms"></a>
<span class="ms_pali">2</span>
"Tīṇimāni, bhikkhave, sucaritāni. Katamāni tīṇi? Kāyasucaritaṃ, vacīsucaritaṃ, manosucaritaṃ – imāni kho, bhikkhave, tīṇi sucaritānī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_421" class="ms"></a>
<span class="ms_pali">3</span>
"Kāyaduccaritaṃ hitvā,<br> vacīduccaritāni ca;<br>
Manoduccaritaṃ hitvā,<br>
yañcaññaṃ dosasaṃhitaṃ.
</p>

<p><a id="p_18It_422" class="ms"></a>
<span class="ms_pali">4</span>
Akatvākusalaṃ kammaṃ,<br> katvāna kusalaṃ bahuṃ;<br>
Kāyassa bhedā sappañño,<br>
saggaṃ so upapajjatī"ti.
</p>

</blockquote>
<p><a id="p_18It_423" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>66. Soceyyasutta</h2>

<p><a id="p_18It_425" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_426" class="ms"></a>
<span class="ms_pali">2</span>
"Tīṇimāni, bhikkhave, soceyyāni. Katamāni tīṇi? Kāyasoceyyaṃ, vacīsoceyyaṃ, manosoceyyaṃ – imāni kho, bhikkhave, tīṇi soceyyānī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_427" class="ms"></a>
<span class="ms_pali">3</span>
"Kāyasuciṃ vacīsuciṃ,<br> cetosucimanāsavaṃ;<br>
Suciṃ soceyyasampannaṃ,<br>
āhu sabbappahāyinan"ti.
</p>

</blockquote>
<p><a id="p_18It_428" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>67. Moneyyasutta</h2>

<p><a id="p_18It_430" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_431" class="ms"></a>
<span class="ms_pali">2</span>
"Tīṇimāni, bhikkhave, moneyyāni. Katamāni tīṇi? Kāyamoneyyaṃ, vacīmoneyyaṃ, manomoneyyaṃ – imāni kho, bhikkhave, tīṇi moneyyānī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_432" class="ms"></a>
<span class="ms_pali">3</span>
"Kāyamuniṃ vacīmuniṃ,<br> manomunimanāsavaṃ;<br>
Muniṃ moneyyasampannaṃ,<br>
āhu ninhātapāpakan"ti.
</p>

</blockquote>
<p><a id="p_18It_433" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>68. Paṭhamarāgasutta</h2>

<p><a id="p_18It_435" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_436" class="ms"></a>
<span class="ms_pali">2</span>
"Yassa kassaci, bhikkhave, rāgo appahīno, doso appahīno, moho appahīno – ayaṃ vuccati, bhikkhave, ‘baddho mārassa paṭimukkassa mārapāso yathākāmakaraṇīyo pāpimato’. Yassa kassaci, bhikkhave, rāgo pahīno, doso pahīno, moho pahīno – ayaṃ vuccati, bhikkhave, ‘abaddho mārassa omukkassa mārapāso na yathākāmakaraṇīyo pāpimato’"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_437" class="ms"></a>
<span class="ms_pali">3</span>
"Yassa rāgo ca doso ca,<br> avijjā ca virājitā;<br>
Taṃ bhāvitattaññataraṃ,<br>
brahmabhūtaṃ tathāgataṃ;<br>
Buddhaṃ verabhayātītaṃ,<br>
āhu sabbappahāyinan"ti.
</p>

</blockquote>
<p><a id="p_18It_438" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>69. Dutiyarāgasutta</h2>

<p><a id="p_18It_440" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_441" class="ms"></a>
<span class="ms_pali">2</span>
"Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno – ayaṃ vuccati, bhikkhave, ‘atiṇṇo samuddaṃ saūmiṃ savīciṃ sāvaṭṭaṃ sagahaṃ sarakkhasaṃ’. Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno – ayaṃ vuccati, bhikkhave, ‘atari samuddaṃ saūmiṃ savīciṃ sāvaṭṭaṃ sagahaṃ sarakkhasaṃ, tiṇṇo pārangato thale tiṭṭhati brāhmaṇo’"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_442" class="ms"></a>
<span class="ms_pali">3</span>
"Yassa rāgo ca doso ca,<br> Avijjā ca virājitā;<br>
Somaṃ samuddaṃ sagahaṃ sarakkhasaṃ,<br>
Saūmibhayaṃ duttaraṃ accatāri.
</p>

<p><a id="p_18It_443" class="ms"></a>
<span class="ms_pali">4</span>
Sangātigo maccujaho nirūpadhi,<br> Pahāsi dukkhaṃ apunabbhavāya;<br>
Atthangato so na pamāṇameti,<br>
Amohayi maccurājanti brūmī"ti.
</p>

</blockquote>
<p><a id="p_18It_444" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Dutiyo vaggo.</p>

<blockquote class="uddanagatha">
<p><a id="p_18It_448" class="ms"></a>
<span class="ms_pali">6</span>
Puññaṃ cakkhu atha indriyāni,<br> Addhā ca caritaṃ duve soci;<br>
Muno atha rāgaduve,<br>
Puna vaggamāhu dutiyamuttamanti.
</p>

</blockquote>
<h2>70. Micchādiṭṭhikasutta</h2>

<p><a id="p_18It_449" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_450" class="ms"></a>
<span class="ms_pali">2</span>
"Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>

<p><a id="p_18It_451" class="ms"></a>
<span class="ms_pali">3</span>
Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</p>

<p><a id="p_18It_452" class="ms"></a>
<span class="ms_pali">4</span>
Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_453" class="ms"></a>
<span class="ms_pali">5</span>
"Micchā manaṃ paṇidhāya,<br> micchā vācañca bhāsiya;<br>
Micchā kammāni katvāna,<br>
kāyena idha puggalo.
</p>

<p><a id="p_18It_454" class="ms"></a>
<span class="ms_pali">6</span>
Appassutāpuññakaro,<br> appasmiṃ idha jīvite;<br>
Kāyassa bhedā duppañño,<br>
nirayaṃ sopapajjatī"ti.
</p>

</blockquote>
<p><a id="p_18It_455" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>71. Sammādiṭṭhikasutta</h2>

<p><a id="p_18It_457" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_458" class="ms"></a>
<span class="ms_pali">2</span>
"Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā.</p>

<p><a id="p_18It_459" class="ms"></a>
<span class="ms_pali">3</span>
Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</p>

<p><a id="p_18It_460" class="ms"></a>
<span class="ms_pali">4</span>
Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_461" class="ms"></a>
<span class="ms_pali">5</span>
"Sammā manaṃ paṇidhāya,<br> sammā vācañca bhāsiya;<br>
Sammā kammāni katvāna,<br>
kāyena idha puggalo.
</p>

<p><a id="p_18It_462" class="ms"></a>
<span class="ms_pali">6</span>
Bahussuto puññakaro,<br> appasmiṃ idha jīvite;<br>
Kāyassa bhedā sappañño,<br>
saggaṃ so upapajjatī"ti.
</p>

</blockquote>
<p><a id="p_18It_463" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>72. Nissaraṇiyasutta</h2>

<p><a id="p_18It_465" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_466" class="ms"></a>
<span class="ms_pali">2</span>
"Tisso imā, bhikkhave, nissaraṇiyā dhātuyo. Katamā tisso? Kāmānametaṃ nissaraṇaṃ yadidaṃ nekkhammaṃ, rūpānametaṃ nissaraṇaṃ yadidaṃ āruppaṃ, yaṃ kho pana kiñci bhūtaṃ sankhataṃ paṭiccasamuppannaṃ nirodho tassa nissaraṇaṃ – imā kho, bhikkhave, tisso nissaraṇiyā dhātuyo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_467" class="ms"></a>
<span class="ms_pali">3</span>
"Kāmanissaraṇaṃ ñatvā,<br> rūpānañca atikkamaṃ;<br>
Sabbasankhārasamathaṃ,<br>
phusaṃ ātāpi sabbadā.
</p>

<p><a id="p_18It_468" class="ms"></a>
<span class="ms_pali">4</span>
Sa ve sammaddaso bhikkhu,<br> yato tattha vimuccati;<br>
Abhiññāvosito santo,<br>
sa ve yogātigo munī"ti.
</p>

</blockquote>
<p><a id="p_18It_469" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>73. Santatarasutta</h2>

<p><a id="p_18It_471" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_472" class="ms"></a>
<span class="ms_pali">2</span>
"Rūpehi, bhikkhave, arūpā santatarā, arūpehi nirodho santataro"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_473" class="ms"></a>
<span class="ms_pali">3</span>
"Ye ca rūpūpagā sattā,<br> ye ca arūpaṭṭhāyino;<br>
Nirodhaṃ appajānantā,<br>
āgantāro punabbhavaṃ.
</p>

<p><a id="p_18It_474" class="ms"></a>
<span class="ms_pali">4</span>
Ye ca rūpe pariññāya,<br> arūpesu asaṇṭhitā;<br>
Nirodhe ye vimuccanti,<br>
te janā maccuhāyino.
</p>

<p><a id="p_18It_475" class="ms"></a>
<span class="ms_pali">5</span>
Kāyena amatadhātuṃ,<br> phusayitvā nirūpadhiṃ;<br>
Upadhippaṭinissaggaṃ,<br>
sacchikatvā anāsavo;<br>
Deseti sammāsambuddho,<br>
asokaṃ virajaṃ padan"ti.
</p>

</blockquote>
<p><a id="p_18It_476" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>74. Puttasutta</h2>

<p><a id="p_18It_478" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_479" class="ms"></a>
<span class="ms_pali">2</span>
"Tayome, bhikkhave, puttā santo saṃvijjamānā lokasmiṃ. Katame tayo? Atijāto, anujāto, avajātoti.</p>

<p><a id="p_18It_480" class="ms"></a>
<span class="ms_pali">3</span>
Kathañca, bhikkhave, putto atijāto hoti? Idha, bhikkhave, puttassa mātāpitaro honti – na buddhaṃ saraṇaṃ gatā, na dhammaṃ saraṇaṃ gatā, na sanghaṃ saraṇaṃ gatā; pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā. Putto ca nesaṃ hoti – buddhaṃ saraṇaṃ gato, dhammaṃ saraṇaṃ gato, sanghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. Evaṃ kho, bhikkhave, putto atijāto hoti.</p>

<p><a id="p_18It_481" class="ms"></a>
<span class="ms_pali">4</span>
Kathañca, bhikkhave, putto anujāto hoti? Idha, bhikkhave, puttassa mātāpitaro honti – buddhaṃ saraṇaṃ gatā, dhammaṃ saraṇaṃ gatā, sanghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. Puttopi nesaṃ hoti – buddhaṃ saraṇaṃ gato, dhammaṃ saraṇaṃ gato, sanghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. Evaṃ kho, bhikkhave, putto anujāto hoti.</p>

<p><a id="p_18It_482" class="ms"></a>
<span class="ms_pali">5</span>
Kathañca, bhikkhave, putto avajāto hoti? Idha, bhikkhave, puttassa mātāpitaro honti – buddhaṃ saraṇaṃ gatā, dhammaṃ saraṇaṃ gatā, sanghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. Putto ca nesaṃ hoti – na buddhaṃ saraṇaṃ gato, na dhammaṃ saraṇaṃ gato, na sanghaṃ saraṇaṃ gato; pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo. Evaṃ kho, bhikkhave, putto avajāto hoti. Ime kho, bhikkhave, tayo puttā santo saṃvijjamānā lokasmin"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_483" class="ms"></a>
<span class="ms_pali">6</span>
"Atijātaṃ anujātaṃ,<br> puttamicchanti paṇḍitā;<br>
Avajātaṃ na icchanti,<br>
yo hoti kulagandhano.
</p>

<p><a id="p_18It_484" class="ms"></a>
<span class="ms_pali">7</span>
Ete kho puttā lokasmiṃ,<br> ye bhavanti upāsakā;<br>
Saddhā sīlena sampannā,<br>
vadaññū vītamaccharā;<br>
Cando abbhaghanā mutto,<br>
parisāsu virocare"ti.
</p>

</blockquote>
<p><a id="p_18It_485" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>75. Avuṭṭhikasutta</h2>

<p><a id="p_18It_487" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_488" class="ms"></a>
<span class="ms_pali">2</span>
"Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbatthābhivassī.</p>

<p><a id="p_18It_489" class="ms"></a>
<span class="ms_pali">3</span>
Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇa&shy;brāhmaṇa&shy;kapaṇaddhika&shy;vanibbaka&shy;yācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti.</p>

<p><a id="p_18It_490" class="ms"></a>
<span class="ms_pali">4</span>
Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇa&shy;brāhmaṇa&shy;kapaṇaddhika&shy;vanibbaka&shy;yācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti.</p>

<p><a id="p_18It_491" class="ms"></a>
<span class="ms_pali">5</span>
Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇa&shy;brāhmaṇa&shy;kapaṇaddhika&shy;vanibbaka&shy;yācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṃvijjamānā lokasmin"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_492" class="ms"></a>
<span class="ms_pali">6</span>
"Na samaṇe na brāhmaṇe,<br> Na kapaṇaddhikavanibbake;<br>
Laddhāna saṃvibhājeti,<br>
Annaṃ pānañca bhojanaṃ;<br>
Taṃ ve avuṭṭhikasamoti,<br>
Āhu naṃ purisādhamaṃ.
</p>

<p><a id="p_18It_493" class="ms"></a>
<span class="ms_pali">7</span>
Ekaccānaṃ na dadāti,<br> ekaccānaṃ pavecchati;<br>
Taṃ ve padesavassīti,<br>
āhu medhāvino janā.
</p>

<p><a id="p_18It_494" class="ms"></a>
<span class="ms_pali">8</span>
Subhikkhavāco puriso,<br> sabbabhūtānukampako;<br>
Āmodamāno pakireti,<br>
detha dethāti bhāsati.
</p>

<p><a id="p_18It_495" class="ms"></a>
<span class="ms_pali">9</span>
Yathāpi megho thanayitvā,<br> gajjayitvā pavassati;<br>
Thalaṃ ninnañca pūreti,<br>
abhisandantova vārinā.
</p>

<p><a id="p_18It_496" class="ms"></a>
<span class="ms_pali">10</span>
Evamevaṃ idhekacco,<br> puggalo hoti tādiso;<br>
Dhammena saṃharitvāna,<br>
uṭṭhānādhigataṃ dhanaṃ;<br>
Tappeti annapānena,<br>
sammā patte vanibbake"ti.
</p>

</blockquote>
<p><a id="p_18It_497" class="ms"></a>
<span class="ms_pali">11</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>76. Sukhapatthanāsutta</h2>

<p><a id="p_18It_499" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_500" class="ms"></a>
<span class="ms_pali">2</span>
"Tīṇimāni, bhikkhave, sukhāni patthayamāno sīlaṃ rakkheyya paṇḍito. Katamāni tīṇi? Pasaṃsā me āgacchatūti sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito. Imāni kho, bhikkhave, tīṇi sukhāni patthayamāno sīlaṃ rakkheyya paṇḍito"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_501" class="ms"></a>
<span class="ms_pali">3</span>
"Sīlaṃ rakkheyya medhāvī,<br> patthayāno tayo sukhe;<br>
Pasaṃsaṃ vittalābhañca,<br>
pecca sagge pamodanaṃ.
</p>

<p><a id="p_18It_502" class="ms"></a>
<span class="ms_pali">4</span>
Akarontopi ce pāpaṃ,<br> karontamupasevati;<br>
Sankiyo hoti pāpasmiṃ,<br>
avaṇṇo cassa rūhati.
</p>

<p><a id="p_18It_503" class="ms"></a>
<span class="ms_pali">5</span>
Yādisaṃ kurute mittaṃ,<br> yādisaṃ cūpasevati;<br>
Sa ve tādisako hoti,<br>
sahavāso hi tādiso.
</p>

<p><a id="p_18It_504" class="ms"></a>
<span class="ms_pali">6</span>
Sevamāno sevamānaṃ,<br> samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
Upalepabhayā dhīro,<br>
neva pāpasakhā siyā.
</p>

<p><a id="p_18It_505" class="ms"></a>
<span class="ms_pali">7</span>
Pūtimacchaṃ kusaggena,<br> yo naro upanayhati;<br>
Kusāpi pūti vāyanti,<br>
evaṃ bālūpasevanā.
</p>

<p><a id="p_18It_506" class="ms"></a>
<span class="ms_pali">8</span>
Tagarañca palāsena,<br> yo naro upanayhati;<br>
Pattāpi surabhi vāyanti,<br>
evaṃ dhīrūpasevanā.
</p>

<p><a id="p_18It_507" class="ms"></a>
<span class="ms_pali">9</span>
Tasmā pattapuṭasseva,<br> ñatvā sampākamattano;<br>
Asante nupaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin"ti.
</p>

</blockquote>
<p><a id="p_18It_508" class="ms"></a>
<span class="ms_pali">10</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>77. Bhidurasutta</h2>

<p><a id="p_18It_510" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_511" class="ms"></a>
<span class="ms_pali">2</span>
"Bhidurāyaṃ, bhikkhave, kāyo, viññāṇaṃ virāgadhammaṃ, sabbe upadhī aniccā dukkhā vipariṇāmadhammā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_512" class="ms"></a>
<span class="ms_pali">3</span>
"Kāyañca bhiduraṃ ñatvā,<br> Viññāṇañca virāgunaṃ;<br>
Upadhīsu bhayaṃ disvā,<br>
Jātimaraṇamaccagā;<br>
Sampatvā paramaṃ santiṃ,<br>
Kālaṃ kankhati bhāvitatto"ti.
</p>

</blockquote>
<p><a id="p_18It_513" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>78. Dhātusosaṃsandanasutta</h2>

<p><a id="p_18It_515" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_516" class="ms"></a>
<span class="ms_pali">2</span>
"Dhātuso, bhikkhave, sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samenti.</p>

<p><a id="p_18It_517" class="ms"></a>
<span class="ms_pali">3</span>
Atītampi, bhikkhave, addhānaṃ dhātusova sattā sattehi saddhiṃ saṃsandiṃsu samiṃsu. Hīnādhimuttikā sattā hīnādhimuttikehi sattehi saddhiṃ saṃsandiṃsu samiṃsu, kalyāṇādhimuttikā sattā kalyāṇādhimuttikehi sattehi saddhiṃ saṃsandiṃsu samiṃsu.</p>

<p><a id="p_18It_518" class="ms"></a>
<span class="ms_pali">4</span>
Anāgatampi, bhikkhave, addhānaṃ dhātusova sattā sattehi saddhiṃ saṃsandissanti samessanti. Hīnādhimuttikā sattā hīnādhimuttikehi sattehi saddhiṃ saṃsandissanti samessanti, kalyāṇādhimuttikā sattā kalyāṇādhimuttikehi sattehi saddhiṃ saṃsandissanti samessanti.</p>

<p><a id="p_18It_519" class="ms"></a>
<span class="ms_pali">5</span>
Etarahipi, bhikkhave, paccuppannaṃ addhānaṃ dhātusova sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samentī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_520" class="ms"></a>
<span class="ms_pali">6</span>
"Saṃsaggā vanatho jāto,<br> asaṃsaggena chijjati;<br>
Parittaṃ dārumāruyha,<br>
yathā sīde mahaṇṇave.
</p>

<p><a id="p_18It_521" class="ms"></a>
<span class="ms_pali">7</span>
Evaṃ kusītamāgamma,<br> sādhujīvīpi sīdati;<br>
Tasmā taṃ parivajjeyya,<br>
kusītaṃ hīnavīriyaṃ.
</p>

<p><a id="p_18It_522" class="ms"></a>
<span class="ms_pali">8</span>
Pavivittehi ariyehi,<br> pahitattehi jhāyibhi;<br>
Niccaṃ āraddhaviriyehi,<br>
paṇḍitehi sahāvase"ti.
</p>

</blockquote>
<p><a id="p_18It_523" class="ms"></a>
<span class="ms_pali">9</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>79. Parihānasutta</h2>

<p><a id="p_18It_525" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_526" class="ms"></a>
<span class="ms_pali">2</span>
"Tayome, bhikkhave, dhammā sekhassa bhikkhuno parihānāya saṃvattanti. Katame tayo? Idha, bhikkhave, sekho bhikkhu kammārāmo hoti, kammarato, kammārāmatamanuyutto; bhassārāmo hoti, bhassarato, bhassārāmatamanuyutto; niddārāmo hoti, niddārato, niddārāmatamanuyutto. Ime kho, bhikkhave, tayo dhammā sekhassa bhikkhuno parihānāya saṃvattanti.</p>

<p><a id="p_18It_527" class="ms"></a>
<span class="ms_pali">3</span>
Tayome, bhikkhave, dhammā sekhassa bhikkhuno aparihānāya saṃvattanti. Katame tayo? Idha, bhikkhave, sekho bhikkhu na kammārāmo hoti, na kammarato, na kammārāmatamanuyutto; na bhassārāmo hoti, na bhassarato, na bhassārāmatamanuyutto; na niddārāmo hoti, na niddārato, na niddārāmatamanuyutto. Ime kho, bhikkhave, tayo dhammā sekhassa bhikkhuno aparihānāya saṃvattantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_528" class="ms"></a>
<span class="ms_pali">4</span>
"Kammārāmo bhassārāmo,<br> Niddārāmo ca uddhato;<br>
Abhabbo tādiso bhikkhu,<br>
Phuṭṭhuṃ sambodhimuttamaṃ.
</p>

<p><a id="p_18It_529" class="ms"></a>
<span class="ms_pali">5</span>
Tasmā hi appakiccassa,<br> Appamiddho anuddhato;<br>
Bhabbo so tādiso bhikkhu,<br>
Phuṭṭhuṃ sambodhimuttaman"ti.
</p>

</blockquote>
<p><a id="p_18It_530" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Tatiyo vaggo.</p>

<blockquote class="uddanagatha">
<p><a id="p_18It_534" class="ms"></a>
<span class="ms_pali">7</span>
Dve diṭṭhī nissaraṇaṃ rūpaṃ,<br> putto avuṭṭhikena ca;<br>
Sukhā ca bhiduro dhātu,<br>
parihānena te dasāti.
</p>

</blockquote>

<h2>80. Vitakkasutta</h2>

<p><a id="p_18It_535" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_536" class="ms"></a>
<span class="ms_pali">2</span>
"Tayome, bhikkhave, akusalavitakkā. Katame tayo? Anavaññattipaṭisaṃyutto vitakko, lābhasakkārasilokapaṭisaṃyutto vitakko, parānuddayatāpaṭisaṃyutto vitakko. Ime kho, bhikkhave, tayo akusalavitakkā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_537" class="ms"></a>
<span class="ms_pali">3</span>
"Anavaññattisaṃyutto,<br> lābhasakkāragāravo;<br>
Sahanandī amaccehi,<br>
ārā saṃyojanakkhayā.
</p>

<p><a id="p_18It_538" class="ms"></a>
<span class="ms_pali">4</span>
Yo ca puttapasuṃ hitvā,<br> Vivāhe saṃharāni ca;<br>
Bhabbo so tādiso bhikkhu,<br>
Phuṭṭhuṃ sambodhimuttaman"ti.
</p>

</blockquote>
<p><a id="p_18It_539" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>81. Sakkārasutta</h2>

<p><a id="p_18It_541" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_542" class="ms"></a>
<span class="ms_pali">2</span>
"Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>

<p><a id="p_18It_543" class="ms"></a>
<span class="ms_pali">3</span>
Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>

<p><a id="p_18It_544" class="ms"></a>
<span class="ms_pali">4</span>
Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>

<p><a id="p_18It_545" class="ms"></a>
<span class="ms_pali">5</span>
Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi; () api ca, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tamevāhaṃ vadāmi.</p>

<p><a id="p_18It_546" class="ms"></a>
<span class="ms_pali">6</span>
Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>

<p><a id="p_18It_547" class="ms"></a>
<span class="ms_pali">7</span>
Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>

<p><a id="p_18It_548" class="ms"></a>
<span class="ms_pali">8</span>
Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_549" class="ms"></a>
<span class="ms_pali">9</span>
"Yassa sakkariyamānassa,<br> asakkārena cūbhayaṃ;<br>
Samādhi na vikampati,<br>
appamādavihārino.
</p>

<p><a id="p_18It_550" class="ms"></a>
<span class="ms_pali">10</span>
Taṃ jhāyinaṃ sātatikaṃ,<br> sukhumadiṭṭhivipassakaṃ;<br>
Upādānakkhayārāmaṃ,<br>
āhu sappuriso itī"ti.
</p>

</blockquote>
<p><a id="p_18It_551" class="ms"></a>
<span class="ms_pali">11</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>82. Devasaddasutta</h2>

<p><a id="p_18It_553" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_554" class="ms"></a>
<span class="ms_pali">2</span>
"Tayome, bhikkhave, devesu devasaddā niccharanti samayā samayaṃ upādāya. Katame tayo? Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajjāya ceteti, tasmiṃ samaye devesu devasaddo niccharati:  ‘eso ariyasāvako mārena saddhiṃ sangāmāya cetetī’ti. Ayaṃ, bhikkhave, paṭhamo devesu devasaddo niccharati samayā samayaṃ upādāya.</p>

<p><a id="p_18It_555" class="ms"></a>
<span class="ms_pali">3</span>
Puna caparaṃ, bhikkhave, yasmiṃ samaye ariyasāvako sattannaṃ bodhipakkhiyānaṃ dhammānaṃ bhāvanānuyogamanuyutto viharati, tasmiṃ samaye devesu devasaddo niccharati:  ‘eso ariyasāvako mārena saddhiṃ sangāmetī’ti. Ayaṃ, bhikkhave, dutiyo devesu devasaddo niccharati samayā samayaṃ upādāya.</p>

<p><a id="p_18It_556" class="ms"></a>
<span class="ms_pali">4</span>
Puna caparaṃ, bhikkhave, yasmiṃ samaye ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, tasmiṃ samaye devesu devasaddo niccharati:  ‘eso ariyasāvako vijitasangāmo tameva sangāmasīsaṃ abhivijiya ajjhāvasatī’ti. Ayaṃ, bhikkhave, tatiyo devesu devasaddo niccharati samayā samayaṃ upādāya. Ime kho, bhikkhave, tayo devesu devasaddā niccharanti samayā samayaṃ upādāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_557" class="ms"></a>
<span class="ms_pali">5</span>
"Disvā vijitasangāmaṃ,<br> sammāsambuddhasāvakaṃ;<br>
Devatāpi namassanti,<br>
mahantaṃ vītasāradaṃ.
</p>

<p><a id="p_18It_558" class="ms"></a>
<span class="ms_pali">6</span>
Namo te purisājañña,<br> yo tvaṃ dujjayamajjhabhū;<br>
Jetvāna maccuno senaṃ,<br>
vimokkhena anāvaraṃ.
</p>

<p><a id="p_18It_559" class="ms"></a>
<span class="ms_pali">7</span>
Iti hetaṃ namassanti,<br> devatā pattamānasaṃ;<br>
Tañhi tassa na passanti,<br>
yena maccuvasaṃ vaje"ti.
</p>

</blockquote>
<p><a id="p_18It_560" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>83. Pañcapubbanimittasutta</h2>

<p><a id="p_18It_562" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><!-- <a class="brnum" id="br1"></a> -->
<a id="p_18It_563" class="ms"></a>
<span class="ms_pali">2</span>
"Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti – mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi anumodenti:  ‘ito, bho, sugatiṃ gaccha. </p>

<p><!-- <a class="brnum" id="br2"></a> -->
<a id="p_18It_564" class="ms"></a>
<span class="ms_pali">3</span>
Sugatiṃ gantvā suladdhalābhaṃ labha. </p>

<p><!-- <a class="brnum" id="br3"></a> -->
<a id="p_18It_565" class="ms"></a>
<span class="ms_pali">4</span>
Suladdhalābhaṃ labhitvā suppatiṭṭhito bhavāhī’"ti. </p>

<p><!-- <a class="brnum" id="br1"></a> -->
<a id="p_18It_566" class="ms"></a>
<span class="ms_pali">5</span>
Evaṃ vutte, aññataro bhikkhu bhagavantaṃ etadavoca:  "kiṃ nu kho, bhante, devānaṃ sugatigamanasankhātaṃ. </p>

<p><!-- <a class="brnum" id="br2"></a> -->
<a id="p_18It_567" class="ms"></a>
<span class="ms_pali">6</span>
Kiñca, bhante, devānaṃ suladdhalābhasankhātaṃ. </p>

<p><!-- <a class="brnum" id="br3"></a> -->
<a id="p_18It_568" class="ms"></a>
<span class="ms_pali">7</span>
Kiṃ pana, bhante, devānaṃ suppatiṭṭhitasankhātan"ti? </p>

<p><!-- <a class="brnum" id="br1"></a> -->
<a id="p_18It_569" class="ms"></a>
<span class="ms_pali">8</span>
"Manussattaṃ kho, bhikkhu, devānaṃ sugatigamanasankhātaṃ. </p>

<p><!-- <a class="brnum" id="br2"></a> -->
<a id="p_18It_570" class="ms"></a>
<span class="ms_pali">9</span>
Yaṃ manussabhūto samāno tathāgatappavedite dhammavinaye saddhaṃ paṭilabhati; idaṃ kho, bhikkhu, devānaṃ suladdhalābhasankhātaṃ. </p>

<p><!-- <a class="brnum" id="br3"></a> -->
<a id="p_18It_571" class="ms"></a>
<span class="ms_pali">10</span>
Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ; idaṃ kho, bhikkhu, devānaṃ suppatiṭṭhitasankhātan"ti. </p>

<p><a id="p_18It_572" class="ms"></a>
<span class="ms_pali">11</span>
Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_573" class="ms"></a>
<span class="ms_pali">12</span>
"Yadā devo devakāyā,<br> cavati āyusankhayā;<br>
Tayo saddā niccharanti,<br>
devānaṃ anumodataṃ.
</p>

<p><!-- <a class="brnum" id="br2"></a> -->
<!-- <a class="brnum" id="br1"></a> -->
<a id="p_18It_574" class="ms"></a>
<span class="ms_pali">13</span>
‘Ito bho sugatiṃ gaccha,<br> manussānaṃ sahabyataṃ; <br>
Manussabhūto saddhamme,<br>
labha saddhaṃ anuttaraṃ.
</p>

<p><!-- <a class="brnum" id="br3"></a> -->
<a id="p_18It_575" class="ms"></a>
<span class="ms_pali">14</span>
Sā te saddhā niviṭṭhassa,<br> mūlajātā patiṭṭhitā;<br>
Yāvajīvaṃ asaṃhīrā,<br>
saddhamme suppavedite.
</p>

<p><a id="p_18It_576" class="ms"></a>
<span class="ms_pali">15</span>
Kāyaduccaritaṃ hitvā,<br> vacīduccaritāni ca;<br>
Manoduccaritaṃ hitvā,<br>
yañcaññaṃ dosasañhitaṃ.
</p>

<p><a id="p_18It_577" class="ms"></a>
<span class="ms_pali">16</span>
Kāyena kusalaṃ katvā,<br> vācāya kusalaṃ bahuṃ;<br>
Manasā kusalaṃ katvā,<br>
appamāṇaṃ nirūpadhiṃ.
</p>

<p><a id="p_18It_578" class="ms"></a>
<span class="ms_pali">17</span>
Tato opadhikaṃ puññaṃ,<br> katvā dānena taṃ bahuṃ;<br>
Aññepi macce saddhamme,<br>
brahmacariye nivesaya’.
</p>

<p><a id="p_18It_579" class="ms"></a>
<span class="ms_pali">18</span>
Imāya anukampāya,<br> devā devaṃ yadā vidū;<br>
Cavantaṃ anumodenti,<br>
ehi deva punappunan"ti.
</p>

</blockquote>
<p><a id="p_18It_580" class="ms"></a>
<span class="ms_pali">19</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>84. Bahujanahitasutta</h2>

<p><a id="p_18It_582" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_583" class="ms"></a>
<span class="ms_pali">2</span>
"Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ. Katame tayo? Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</p>

<p><a id="p_18It_584" class="ms"></a>
<span class="ms_pali">3</span>
Puna caparaṃ, bhikkhave, tasseva satthu sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</p>

<p><a id="p_18It_585" class="ms"></a>
<span class="ms_pali">4</span>
Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno. Sopi dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_586" class="ms"></a>
<span class="ms_pali">5</span>
"Satthā hi loke paṭhamo mahesi,<br> Tassanvayo sāvako bhāvitatto;<br>
Athāparo pāṭipadopi sekho,<br>
Bahussuto sīlavatūpapanno.
</p>

<p><a id="p_18It_587" class="ms"></a>
<span class="ms_pali">6</span>
Ete tayo devamanussaseṭṭhā,<br> Pabhankarā dhammamudīrayantā;<br>
Apāpuranti amatassa dvāraṃ,<br>
Yogā pamocenti bahujjanaṃ te.
</p>

<p><a id="p_18It_588" class="ms"></a>
<span class="ms_pali">7</span>
Ye satthavāhena anuttarena,<br> Sudesitaṃ maggamanukkamanti;<br>
Idheva dukkhassa karonti antaṃ,<br>
Ye appamattā sugatassa sāsane"ti.
</p>

</blockquote>
<p><a id="p_18It_589" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>85. Asubhānupassīsutta</h2>

<p><a id="p_18It_591" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_592" class="ms"></a>
<span class="ms_pali">2</span>
"Asubhānupassī, bhikkhave, kāyasmiṃ viharatha; ānāpānassati ca vo ajjhattaṃ parimukhaṃ sūpaṭṭhitā hotu; sabbasankhāresu aniccānupassino viharatha. Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so pahīyati. Ānāpānassatiyā ajjhattaṃ parimukhaṃ sūpaṭṭhititāya ye bāhirā vitakkāsayā vighātapakkhikā, te na honti. Sabbasankhāresu aniccānupassīnaṃ viharataṃ yā avijjā sā pahīyati, yā vijjā sā uppajjatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_593" class="ms"></a>
<span class="ms_pali">3</span>
"Asubhānupassī kāyasmiṃ,<br> ānāpāne paṭissato;<br>
Sabbasankhārasamathaṃ,<br>
passaṃ ātāpi sabbadā.
</p>

<p><a id="p_18It_594" class="ms"></a>
<span class="ms_pali">4</span>
Sa ve sammaddaso bhikkhu,<br> yato tattha vimuccati;<br>
Abhiññāvosito santo,<br>
sa ve yogātigo munī"ti.
</p>

</blockquote>
<p><a id="p_18It_595" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>86. Dhammānudhammapaṭipannasutta</h2>

<p><a id="p_18It_597" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_598" class="ms"></a>
<span class="ms_pali">2</span>
"Dhammānudhammapaṭipannassa bhikkhuno ayamanudhammo hoti veyyākaraṇāya – dhammānudhammapaṭipannoyanti bhāsamāno dhammaññeva bhāsati no adhammaṃ, vitakkayamāno vā dhammavitakkaññeva vitakketi no adhammavitakkaṃ, tadubhayaṃ vā pana abhinivejjetvā upekkhako viharati sato sampajāno"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_599" class="ms"></a>
<span class="ms_pali">3</span>
"Dhammārāmo dhammarato,<br> dhammaṃ anuvicintayaṃ;<br>
Dhammaṃ anussaraṃ bhikkhu,<br>
saddhammā na parihāyati.
</p>

<p><a id="p_18It_600" class="ms"></a>
<span class="ms_pali">4</span>
Caraṃ vā yadi vā tiṭṭhaṃ,<br> nisinno uda vā sayaṃ;<br>
Ajjhattaṃ samayaṃ cittaṃ,<br>
santimevādhigacchatī"ti.
</p>

</blockquote>
<p><a id="p_18It_601" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>87. Andhakaraṇasutta</h2>

<p><a id="p_18It_603" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_604" class="ms"></a>
<span class="ms_pali">2</span>
"Tayome, bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā. Katame tayo? Kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Vihiṃsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā.</p>

<p><a id="p_18It_605" class="ms"></a>
<span class="ms_pali">3</span>
Tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā. Katame tayo? Nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Avihiṃsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_606" class="ms"></a>
<span class="ms_pali">4</span>
"Tayo vitakke kusale vitakkaye,<br> Tayo pana akusale nirākare;<br>
Sa ve vitakkāni vicāritāni,<br>
Sameti vuṭṭhīva rajaṃ samūhataṃ;<br>
Sa ve vitakkūpasamena cetasā,<br>
Idheva so santipadaṃ samajjhagā"ti.
</p>

</blockquote>
<p><a id="p_18It_607" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>88. Antarāmalasutta</h2>

<p><a id="p_18It_609" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_610" class="ms"></a>
<span class="ms_pali">2</span>
"Tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto antarāvadhako antarāpaccatthiko. Doso, bhikkhave, antarāmalo antarāamitto antarāsapatto antarāvadhako antarāpaccatthiko. Moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_611" class="ms"></a>
<span class="ms_pali">3</span>
"Anatthajanano lobho,<br> lobho cittappakopano;<br>
Bhayamantarato jātaṃ,<br>
taṃ jano nāvabujjhati.
</p>

<p><a id="p_18It_612" class="ms"></a>
<span class="ms_pali">4</span>
Luddho atthaṃ na jānāti,<br> luddho dhammaṃ na passati;<br>
Andhatamaṃ tadā hoti,<br>
yaṃ lobho sahate naraṃ.
</p>

<p><a id="p_18It_613" class="ms"></a>
<span class="ms_pali">5</span>
Yo ca lobhaṃ pahantvāna,<br> lobhaneyye na lubbhati;<br>
Lobho pahīyate tamhā,<br>
udabindūva pokkharā.
</p>

<p><a id="p_18It_614" class="ms"></a>
<span class="ms_pali">6</span>
Anatthajanano doso,<br> doso cittappakopano;<br>
Bhayamantarato jātaṃ,<br>
taṃ jano nāvabujjhati.
</p>

<p><a id="p_18It_615" class="ms"></a>
<span class="ms_pali">7</span>
Duṭṭho atthaṃ na jānāti,<br> duṭṭho dhammaṃ na passati;<br>
Andhatamaṃ tadā hoti,<br>
yaṃ doso sahate naraṃ.
</p>

<p><a id="p_18It_616" class="ms"></a>
<span class="ms_pali">8</span>
Yo ca dosaṃ pahantvāna,<br> dosaneyye na dussati;<br>
Doso pahīyate tamhā,<br>
tālapakkaṃva bandhanā.
</p>

<p><a id="p_18It_617" class="ms"></a>
<span class="ms_pali">9</span>
Anatthajanano moho,<br> moho cittappakopano;<br>
Bhayamantarato jātaṃ,<br>
taṃ jano nāvabujjhati.
</p>

<p><a id="p_18It_618" class="ms"></a>
<span class="ms_pali">10</span>
Mūḷho atthaṃ na jānāti,<br> mūḷho dhammaṃ na passati;<br>
Andhatamaṃ tadā hoti,<br>
yaṃ moho sahate naraṃ.
</p>

<p><a id="p_18It_619" class="ms"></a>
<span class="ms_pali">11</span>
Yo ca mohaṃ pahantvāna,<br> mohaneyye na muyhati;<br>
Mohaṃ vihanti so sabbaṃ,<br>
ādiccovudayaṃ taman"ti.
</p>

</blockquote>
<p><a id="p_18It_620" class="ms"></a>
<span class="ms_pali">12</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>89. Devadattasutta</h2>

<p><a id="p_18It_622" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_623" class="ms"></a>
<span class="ms_pali">2</span>
"Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana uttarikaraṇīye oramattakena visesādhigamena antarā vosānaṃ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_624" class="ms"></a>
<span class="ms_pali">3</span>
"Mā jātu koci lokasmiṃ,<br> pāpiccho udapajjatha;<br>
Tadamināpi jānātha,<br>
pāpicchānaṃ yathā gati.
</p>

<p><a id="p_18It_625" class="ms"></a>
<span class="ms_pali">4</span>
Paṇḍitoti samaññāto,<br> bhāvitattoti sammato;<br>
Jalaṃva yasasā aṭṭhā,<br>
devadattoti vissuto.
</p>

<p><a id="p_18It_626" class="ms"></a>
<span class="ms_pali">5</span>
So samānamanuciṇṇo,<br> āsajja naṃ tathāgataṃ;<br>
Avīcinirayaṃ patto,<br>
catudvāraṃ bhayānakaṃ.
</p>

<p><a id="p_18It_627" class="ms"></a>
<span class="ms_pali">6</span>
Aduṭṭhassa hi yo dubbhe,<br> pāpakammaṃ akubbato;<br>
Tameva pāpaṃ phusati,<br>
duṭṭhacittaṃ anādaraṃ.
</p>

<p><a id="p_18It_628" class="ms"></a>
<span class="ms_pali">7</span>
Samuddaṃ visakumbhena,<br> yo maññeyya padūsituṃ;<br>
Na so tena padūseyya,<br>
bhesmā hi udadhi mahā.
</p>

<p><a id="p_18It_629" class="ms"></a>
<span class="ms_pali">8</span>
Evamevaṃ tathāgataṃ,<br> yo vādena vihiṃsati;<br>
Sammaggataṃ santacittaṃ,<br>
vādo tamhi na rūhati.
</p>

<p><a id="p_18It_630" class="ms"></a>
<span class="ms_pali">9</span>
Tādisaṃ mittaṃ kubbetha,<br> tañca seveyya paṇḍito;<br>
Yassa maggānugo bhikkhu,<br>
khayaṃ dukkhassa pāpuṇe"ti.
</p>

</blockquote>
<p><a id="p_18It_631" class="ms"></a>
<span class="ms_pali">10</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Catuttho vaggo.</p>

<blockquote class="uddanagatha">
<p><a id="p_18It_635" class="ms"></a>
<span class="ms_pali">11</span>
Vitakkāsakkārasadda,<br> cavanaloke asubhaṃ;<br>
Dhammaandhakāramalaṃ,<br>
devadattena te dasāti.
</p>

</blockquote>

<h2>90. Aggappasādasutta</h2>

<p><a id="p_18It_636" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_637" class="ms"></a>
<span class="ms_pali">2</span>
"Tayome, bhikkhave, aggappasādā. Katame tayo? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti.</p>

<p><a id="p_18It_638" class="ms"></a>
<span class="ms_pali">3</span>
Yāvatā, bhikkhave, dhammā sankhatā vā asankhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti.</p>

<p><a id="p_18It_639" class="ms"></a>
<span class="ms_pali">4</span>
Yāvatā, bhikkhave, sanghā vā gaṇā vā, tathāgatasāvakasangho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasangho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, sanghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, tayo aggappasādā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_640" class="ms"></a>
<span class="ms_pali">5</span>
"Aggato ve pasannānaṃ,<br> aggaṃ dhammaṃ vijānataṃ;<br>
Agge buddhe pasannānaṃ,<br>
dakkhiṇeyye anuttare.
</p>

<p><a id="p_18It_641" class="ms"></a>
<span class="ms_pali">6</span>
Agge dhamme pasannānaṃ,<br> virāgūpasame sukhe;<br>
Agge sanghe pasannānaṃ,<br>
puññakkhette anuttare.
</p>

<p><a id="p_18It_642" class="ms"></a>
<span class="ms_pali">7</span>
Aggasmiṃ dānaṃ dadataṃ,<br> aggaṃ puññaṃ pavaḍḍhati;<br>
Aggaṃ āyu ca vaṇṇo ca,<br>
yaso kitti sukhaṃ balaṃ.
</p>

<p><a id="p_18It_643" class="ms"></a>
<span class="ms_pali">8</span>
Aggassa dātā medhāvī,<br> aggadhammasamāhito;<br>
Devabhūto manusso vā,<br>
aggappatto pamodatī"ti.
</p>

</blockquote>
<p><a id="p_18It_644" class="ms"></a>
<span class="ms_pali">9</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>91. Jīvikasutta</h2>

<p><a id="p_18It_646" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_647" class="ms"></a>
<span class="ms_pali">2</span>
"Antamidaṃ, bhikkhave, jīvikānaṃ yadidaṃ piṇḍolyaṃ. Abhisāpoyaṃ, bhikkhave, lokasmiṃ:  ‘piṇḍolo vicarasi pattapāṇī’ti. Tañca kho etaṃ, bhikkhave, kulaputtā upenti atthavasikā, atthavasaṃ paṭicca; neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā. Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa dukkhakkhandhassa antakiriyā paññāyethā’ti. Evaṃ pabbajito cāyaṃ, bhikkhave, kulaputto. So ca hoti abhijjhālu kāmesu tibbasārāgo, byāpannacitto paduṭṭhamanasankappo, muṭṭhassati asampajāno asamāhito vibbhantacitto pākatindriyo. Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati na araññe; tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_648" class="ms"></a>
<span class="ms_pali">3</span>
"Gihibhogā parihīno,<br> Sāmaññatthañca dubbhago;<br>
Paridhaṃsamāno pakireti,<br>
Chavālātaṃva nassati.
</p>

<p><a id="p_18It_649" class="ms"></a>
<span class="ms_pali">4</span>
Kāsāvakaṇṭhā bahavo,<br> pāpadhammā asaññatā;<br>
Pāpā pāpehi kammehi,<br>
nirayaṃ te upapajjare.
</p>

<p><a id="p_18It_650" class="ms"></a>
<span class="ms_pali">5</span>
Seyyo ayoguḷo bhutto,<br> tatto aggisikhūpamo;<br>
Yañce bhuñjeyya dussīlo,<br>
raṭṭhapiṇḍamasaññato"ti.
</p>

</blockquote>
<p><a id="p_18It_651" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>92. Sanghāṭikaṇṇasutta</h2>

<p><a id="p_18It_653" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_654" class="ms"></a>
<span class="ms_pali">2</span>
"Sanghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasankappo muṭṭhassati asampajāno asamāhito vibbhantacitto pākatindriyo; atha kho so ārakāva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu na passati. Dhammaṃ apassanto na maṃ passati.</p>

<p><a id="p_18It_655" class="ms"></a>
<span class="ms_pali">3</span>
Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto apaduṭṭhamanasankappo upaṭṭhitassati sampajāno samāhito ekaggacitto saṃvutindriyo; atha kho so santikeva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu passati; dhammaṃ passanto maṃ passatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_656" class="ms"></a>
<span class="ms_pali">4</span>
"Anubandhopi ce assa,<br> mahiccho ca vighātavā;<br>
Ejānugo anejassa,<br>
nibbutassa anibbuto;<br>
Giddho so vītagedhassa,<br>
passa yāvañca ārakā.
</p>

<p><a id="p_18It_657" class="ms"></a>
<span class="ms_pali">5</span>
Yo ca dhammamabhiññāya,<br> dhammamaññāya paṇḍito;<br>
Rahadova nivāte ca,<br>
anejo vūpasammati.
</p>

<p><a id="p_18It_658" class="ms"></a>
<span class="ms_pali">6</span>
Anejo so anejassa,<br> nibbutassa ca nibbuto;<br>
Agiddho vītagedhassa,<br>
passa yāvañca santike"ti.
</p>

</blockquote>
<p><a id="p_18It_659" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>93. Aggisutta</h2>

<p><a id="p_18It_661" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_662" class="ms"></a>
<span class="ms_pali">2</span>
"Tayome, bhikkhave, aggī. Katame tayo? Rāgaggi, dosaggi, mohaggi – ime kho, bhikkhave, tayo aggī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_663" class="ms"></a>
<span class="ms_pali">3</span>
"Rāgaggi dahati macce,<br> ratte kāmesu mucchite;<br>
Dosaggi pana byāpanne,<br>
nare pāṇātipātino.
</p>

<p><a id="p_18It_664" class="ms"></a>
<span class="ms_pali">4</span>
Mohaggi pana sammūḷhe,<br> ariyadhamme akovide;<br>
Ete aggī ajānantā,<br>
sakkāyābhiratā pajā.
</p>

<p><a id="p_18It_665" class="ms"></a>
<span class="ms_pali">5</span>
Te vaḍḍhayanti nirayaṃ,<br> tiracchānañca yoniyo;<br>
Asuraṃ pettivisayaṃ,<br>
amuttā mārabandhanā.
</p>

<p><a id="p_18It_666" class="ms"></a>
<span class="ms_pali">6</span>
Ye ca rattindivā yuttā,<br> sammāsambuddhasāsane;<br>
Te nibbāpenti rāgaggiṃ,<br>
niccaṃ asubhasaññino.
</p>

<p><a id="p_18It_667" class="ms"></a>
<span class="ms_pali">7</span>
Dosaggiṃ pana mettāya,<br> nibbāpenti naruttamā;<br>
Mohaggiṃ pana paññāya,<br>
yāyaṃ nibbedhagāminī.
</p>

<p><a id="p_18It_668" class="ms"></a>
<span class="ms_pali">8</span>
Te nibbāpetvā nipakā,<br> rattindivamatanditā;<br>
Asesaṃ parinibbanti,<br>
asesaṃ dukkhamaccaguṃ.
</p>

<p><a id="p_18It_669" class="ms"></a>
<span class="ms_pali">9</span>
Ariyaddasā vedaguno,<br> sammadaññāya paṇḍitā;<br>
Jātikkhayamabhiññāya,<br>
nāgacchanti punabbhavan"ti.
</p>

</blockquote>
<p><a id="p_18It_670" class="ms"></a>
<span class="ms_pali">10</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>94. Upaparikkhasutta</h2>

<p><a id="p_18It_672" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_673" class="ms"></a>
<span class="ms_pali">2</span>
"Tathā tathā, bhikkhave, bhikkhu upaparikkheyya yathā yathāssa upaparikkhato bahiddhā cassa viññāṇaṃ avikkhittaṃ avisaṭaṃ ajjhattaṃ asaṇṭhitaṃ anupādāya na paritasseyya. Bahiddhā, bhikkhave, viññāṇe avikkhitte avisaṭe sati ajjhattaṃ asaṇṭhite anupādāya aparitassato āyatiṃ jātijarāmaraṇadukkhasamudayasambhavo na hotī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_674" class="ms"></a>
<span class="ms_pali">3</span>
"Sattasangappahīnassa,<br> netticchinnassa bhikkhuno;<br>
Vikkhīṇo jātisaṃsāro,<br>
natthi tassa punabbhavo"ti.
</p>

</blockquote>
<p><a id="p_18It_675" class="ms"></a>
<span class="ms_pali">4</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>95. Kāmūpapattisutta</h2>

<p><a id="p_18It_677" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_678" class="ms"></a>
<span class="ms_pali">2</span>
"Tisso imā, bhikkhave, kāmūpapattiyo. Katamā tisso? Paccupaṭṭhitakāmā, nimmānaratino, paranimmitavasavattino – imā kho, bhikkhave, tisso kāmūpapattiyo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_679" class="ms"></a>
<span class="ms_pali">3</span>
"Paccupaṭṭhitakāmā ca,<br> ye devā vasavattino;<br>
Nimmānaratino devā,<br>
ye caññe kāmabhogino;<br>
Itthabhāvaññathābhāvaṃ,<br>
saṃsāraṃ nātivattare.
</p>

<p><a id="p_18It_680" class="ms"></a>
<span class="ms_pali">4</span>
Etamādīnavaṃ ñatvā,<br> kāmabhogesu paṇḍito;<br>
Sabbe pariccaje kāme,<br>
ye dibbā ye ca mānusā.
</p>

<p><a id="p_18It_681" class="ms"></a>
<span class="ms_pali">5</span>
Piyarūpasātagadhitaṃ,<br> chetvā sotaṃ duraccayaṃ;<br>
Asesaṃ parinibbanti,<br>
asesaṃ dukkhamaccaguṃ.
</p>

<p><a id="p_18It_682" class="ms"></a>
<span class="ms_pali">6</span>
Ariyaddasā vedaguno,<br> sammadaññāya paṇḍitā;<br>
Jātikkhayamabhiññāya,<br>
nāgacchanti punabbhavan"ti.
</p>

</blockquote>
<p><a id="p_18It_683" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>96. Kāmayogasutta</h2>

<p><a id="p_18It_685" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_686" class="ms"></a>
<span class="ms_pali">2</span>
"Kāmayogayutto, bhikkhave, bhavayogayutto āgāmī hoti āgantā itthattaṃ. Kāmayogavisaṃyutto, bhikkhave, bhavayogayutto anāgāmī hoti anāgantā itthattaṃ. Kāmayogavisaṃyutto, bhikkhave, bhavayogavisaṃyutto arahā hoti, khīṇāsavo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_687" class="ms"></a>
<span class="ms_pali">3</span>
"Kāmayogena saṃyuttā,<br> bhavayogena cūbhayaṃ;<br>
Sattā gacchanti saṃsāraṃ,<br>
jātimaraṇagāmino.
</p>

<p><a id="p_18It_688" class="ms"></a>
<span class="ms_pali">4</span>
Ye ca kāme pahantvāna,<br> appattā āsavakkhayaṃ;<br>
Bhavayogena saṃyuttā,<br>
anāgāmīti vuccare.
</p>

<p><a id="p_18It_689" class="ms"></a>
<span class="ms_pali">5</span>
Ye ca kho chinnasaṃsayā,<br> khīṇamānapunabbhavā;<br>
Te ve pārangatā loke,<br>
ye pattā āsavakkhayan"ti.
</p>

</blockquote>
<p><a id="p_18It_690" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<p class="endsection">Tatiyabhāṇavāraṃ.</p>

<h2>97. Kalyāṇasīlasutta</h2>

<p><a id="p_18It_693" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_694" class="ms"></a>
<span class="ms_pali">2</span>
"Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati – </p>

<p><a id="p_18It_695" class="ms"></a>
<span class="ms_pali">3</span>
Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.</p>

<p><a id="p_18It_696" class="ms"></a>
<span class="ms_pali">4</span>
Kalyāṇadhammo ca kathaṃ hoti? Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.</p>

<p><a id="p_18It_697" class="ms"></a>
<span class="ms_pali">5</span>
Kalyāṇapañño ca kathaṃ hoti? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.</p>

<p><a id="p_18It_698" class="ms"></a>
<span class="ms_pali">6</span>
Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_699" class="ms"></a>
<span class="ms_pali">7</span>
"Yassa kāyena vācāya,<br> manasā natthi dukkaṭaṃ;<br>
Taṃ ve kalyāṇasīloti,<br>
āhu bhikkhuṃ hirīmanaṃ.
</p>

<p><a id="p_18It_700" class="ms"></a>
<span class="ms_pali">8</span>
Yassa dhammā subhāvitā,<br> satta sambodhigāmino;<br>
Taṃ ve kalyāṇadhammoti,<br>
āhu bhikkhuṃ anussadaṃ.
</p>

<p><a id="p_18It_701" class="ms"></a>
<span class="ms_pali">9</span>
Yo dukkhassa pajānāti,<br> idheva khayamattano;<br>
Taṃ ve kalyāṇapaññoti,<br>
āhu bhikkhuṃ anāsavaṃ.
</p>

<p><a id="p_18It_702" class="ms"></a>
<span class="ms_pali">10</span>
Tehi dhammehi sampannaṃ,<br> anīghaṃ chinnasaṃsayaṃ;<br>
Asitaṃ sabbalokassa,<br>
āhu sabbapahāyinan"ti.
</p>

</blockquote>
<p><a id="p_18It_703" class="ms"></a>
<span class="ms_pali">11</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>98. Dānasutta</h2>

<p><a id="p_18It_705" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_706" class="ms"></a>
<span class="ms_pali">2</span>
"Dvemāni, bhikkhave, dānāni – āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ – dhammadānaṃ.</p>

<p><a id="p_18It_707" class="ms"></a>
<span class="ms_pali">3</span>
Dveme, bhikkhave, saṃvibhāgā – āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ – dhammasaṃvibhāgo.</p>

<p><a id="p_18It_708" class="ms"></a>
<span class="ms_pali">4</span>
Dveme, bhikkhave, anuggahā – āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ – dhammānuggaho"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_709" class="ms"></a>
<span class="ms_pali">5</span>
"Yamāhu dānaṃ paramaṃ anuttaraṃ,<br> Yaṃ saṃvibhāgaṃ bhagavā avaṇṇayi;<br>
Aggamhi khettamhi pasannacitto,<br>
Viññū pajānaṃ ko na yajetha kāle.
</p>

<p><a id="p_18It_710" class="ms"></a>
<span class="ms_pali">6</span>
Ye ceva bhāsanti suṇanti cūbhayaṃ,<br> Pasannacittā sugatassa sāsane;<br>
Tesaṃ so attho paramo visujjhati,<br>
Ye appamattā sugatassa sāsane"ti.
</p>

</blockquote>
<p><a id="p_18It_711" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>99. Tevijjasutta</h2>

<p><a id="p_18It_713" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_714" class="ms"></a>
<span class="ms_pali">2</span>
"Dhammenāhaṃ, bhikkhave, tevijjaṃ brāhmaṇaṃ paññāpemi, nāññaṃ lapitalāpanamattena.</p>

<p><a id="p_18It_715" class="ms"></a>
<span class="ms_pali">3</span>
Kathañcāhaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattena? Idha, bhikkhave, bhikkhu anekavihitaṃ pubbenivāsaṃ anussarati, seyyathidaṃ – ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe:  ‘amutrāsiṃ evaṃnāmo evangotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato cuto amutra udapādiṃ. Tatrāpāsiṃ evaṃnāmo evangotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati. Ayamassa paṭhamā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</p>

<p><a id="p_18It_716" class="ms"></a>
<span class="ms_pali">4</span>
Puna caparaṃ, bhikkhave, bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti:  ‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. Ayamassa dutiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</p>

<p><a id="p_18It_717" class="ms"></a>
<span class="ms_pali">5</span>
Puna caparaṃ, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayamassa tatiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato. Evaṃ kho ahaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattenā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_718" class="ms"></a>
<span class="ms_pali">6</span>
"Pubbenivāsaṃ yoveti,<br> saggāpāyañca passati;<br>
Atho jātikkhayaṃ patto,<br>
abhiññāvosito muni.
</p>

<p><a id="p_18It_719" class="ms"></a>
<span class="ms_pali">7</span>
Etāhi tīhi vijjāhi,<br> tevijjo hoti brāhmaṇo;<br>
Tamahaṃ vadāmi tevijjaṃ,<br>
nāññaṃ lapitalāpanan"ti.
</p>

</blockquote>
<p><a id="p_18It_720" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<p class="endsection">Pañcamo vaggo.</p>

<blockquote class="uddanagatha">
<p><a id="p_18It_724" class="ms"></a>
<span class="ms_pali">9</span>
Pasāda jīvita sanghāṭi,<br> aggi upaparikkhayā;<br>
Upapatti kāma kalyāṇaṃ,<br>
dānaṃ dhammena te dasāti.
</p>

</blockquote>
<p class="endsutta">Tikanipāto niṭṭhito.</p>

<h2>100. Brāhmaṇadhammayāgasutta</h2>

<p><a id="p_18It_726" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_727" class="ms"></a>
<span class="ms_pali">2</span>
"Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto. Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.</p>

<p><a id="p_18It_728" class="ms"></a>
<span class="ms_pali">3</span>
Dvemāni, bhikkhave, dānāni – āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ – dhammadānaṃ.</p>

<p><a id="p_18It_729" class="ms"></a>
<span class="ms_pali">4</span>
Dveme, bhikkhave, saṃvibhāgā – āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ – dhammasaṃvibhāgo.</p>

<p><a id="p_18It_730" class="ms"></a>
<span class="ms_pali">5</span>
Dveme, bhikkhave, anuggahā – āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ – dhammānuggaho.</p>

<p><a id="p_18It_731" class="ms"></a>
<span class="ms_pali">6</span>
Dveme, bhikkhave, yāgā – āmisayāgo ca dhammayāgo ca. Etadaggaṃ, bhikkhave, imesaṃ dvinnaṃ yāgānaṃ yadidaṃ – dhammayāgo"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_732" class="ms"></a>
<span class="ms_pali">7</span>
"Yo dhammayāgaṃ ayajī amaccharī,<br> Tathāgato sabbabhūtānukampī;<br>
Taṃ tādisaṃ devamanussaseṭṭhaṃ,<br>
Sattā namassanti bhavassa pāragun"ti.
</p>

</blockquote>
<p><a id="p_18It_733" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Paṭhamaṃ.</p>

<h2>101. Sulabhasutta</h2>

<p><a id="p_18It_735" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_736" class="ms"></a>
<span class="ms_pali">2</span>
"Cattārimāni, bhikkhave, appāni ceva sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo, bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca tañca anavajjaṃ. Imāni kho, bhikkhave, cattāri appāni ceva sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca anavajjena ca, idamassāhaṃ aññataraṃ sāmaññanganti vadāmī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_737" class="ms"></a>
<span class="ms_pali">3</span>
"Anavajjena tuṭṭhassa,<br> appena sulabhena ca;<br>
Na senāsanamārabbha,<br>
cīvaraṃ pānabhojanaṃ;<br>
Vighāto hoti cittassa,<br>
disā nappaṭihaññati.
</p>

<p><a id="p_18It_738" class="ms"></a>
<span class="ms_pali">4</span>
Ye cassa dhammā akkhātā,<br> sāmaññassānulomikā;<br>
Adhiggahitā tuṭṭhassa,<br>
appamattassa bhikkhuno"ti.
</p>

</blockquote>
<p><a id="p_18It_739" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Dutiyaṃ.</p>

<h2>102. Āsavakkhayasutta</h2>

<p><a id="p_18It_741" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_742" class="ms"></a>
<span class="ms_pali">2</span>
"Jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato, kiṃ passato āsavānaṃ khayo hoti? Idaṃ dukkhanti, bhikkhave, jānato passato āsavānaṃ khayo hoti. Ayaṃ dukkhasamudayoti, bhikkhave, jānato passato āsavānaṃ khayo hoti. Ayaṃ dukkhanirodhoti, bhikkhave, jānato passato āsavānaṃ khayo hoti. Ayaṃ dukkhanirodhagāminī paṭipadāti, bhikkhave, jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hotī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_743" class="ms"></a>
<span class="ms_pali">3</span>
"Sekhassa sikkhamānassa,<br> ujumaggānusārino;<br>
Khayasmiṃ paṭhamaṃ ñāṇaṃ,<br>
tato aññā anantarā.
</p>

<p><a id="p_18It_744" class="ms"></a>
<span class="ms_pali">4</span>
Tato aññā vimuttassa,<br> vimuttiñāṇamuttamaṃ;<br>
Uppajjati khaye ñāṇaṃ,<br>
khīṇā saṃyojanā iti.
</p>

<p><a id="p_18It_745" class="ms"></a>
<span class="ms_pali">5</span>
Na tvevidaṃ kusītena,<br> bālenamavijānatā;<br>
Nibbānaṃ adhigantabbaṃ,<br>
sabbaganthappamocanan"ti.
</p>

</blockquote>
<p><a id="p_18It_746" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Tatiyaṃ.</p>

<h2>103. Samaṇabrāhmaṇasutta</h2>

<p><a id="p_18It_748" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_749" class="ms"></a>
<span class="ms_pali">2</span>
"Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti; ‘ayaṃ dukkhasamudayo’ti yathābhūtaṃ nappajānanti; ‘ayaṃ dukkhanirodho’ti yathābhūtaṃ nappajānanti; ‘ayaṃ dukkhanirodhagāminī paṭipadā’ti yathābhūtaṃ nappajānanti – na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.</p>

<p><a id="p_18It_750" class="ms"></a>
<span class="ms_pali">3</span>
Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti; ‘ayaṃ dukkhasamudayo’ti yathābhūtaṃ pajānanti; ‘ayaṃ dukkhanirodho’ti yathābhūtaṃ pajānanti; ‘ayaṃ dukkhanirodhagāminī paṭipadā’ti yathābhūtaṃ pajānanti – te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_751" class="ms"></a>
<span class="ms_pali">4</span>
"Ye dukkhaṃ nappajānanti,<br> atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati;<br>
Tañca maggaṃ na jānanti,<br>
dukkhūpasamagāminaṃ.
</p>

<p><a id="p_18It_752" class="ms"></a>
<span class="ms_pali">5</span>
Cetovimuttihīnā te,<br> Atho paññāvimuttiyā;<br>
Abhabbā te antakiriyāya,<br>
Te ve jātijarūpagā.
</p>

<p><a id="p_18It_753" class="ms"></a>
<span class="ms_pali">6</span>
Ye ca dukkhaṃ pajānanti,<br> atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati;<br>
Tañca maggaṃ pajānanti,<br>
dukkhūpasamagāminaṃ.
</p>

<p><a id="p_18It_754" class="ms"></a>
<span class="ms_pali">7</span>
Cetovimuttisampannā,<br> atho paññāvimuttiyā;<br>
Bhabbā te antakiriyāya,<br>
na te jātijarūpagā"ti.
</p>

</blockquote>
<p><a id="p_18It_755" class="ms"></a>
<span class="ms_pali">8</span>
Ayampi attho vutto bhagavatā, iti me sutanti.</p>

<p class="endsection">Catutthaṃ.</p>

<h2>104. Sīlasampannasutta</h2>

<p><a id="p_18It_757" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_758" class="ms"></a>
<span class="ms_pali">2</span>
"Ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi; savanampahaṃ, bhikkhave, tesaṃ bhikkhūnaṃ bahūpakāraṃ vadāmi; upasankamanampahaṃ, bhikkhave, tesaṃ bhikkhūnaṃ bahūpakāraṃ vadāmi; payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi; anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmi; anupabbajjampahaṃ, bhikkhave, tesaṃ bhikkhūnaṃ bahūpakāraṃ vadāmi. Taṃ kissa hetu? Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati. Evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhankarātipi vuccanti, ariyātipi vuccanti, cakkhumantotipi vuccantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_759" class="ms"></a>
<span class="ms_pali">3</span>
"Pāmojjakaraṇaṃ ṭhānaṃ,<br> etaṃ hoti vijānataṃ;<br>
Yadidaṃ bhāvitattānaṃ,<br>
ariyānaṃ dhammajīvinaṃ.
</p>

<p><a id="p_18It_760" class="ms"></a>
<span class="ms_pali">4</span>
Te jotayanti saddhammaṃ,<br> bhāsayanti pabhankarā;<br>
Ālokakaraṇā dhīrā,<br>
cakkhumanto raṇañjahā.
</p>

<p><a id="p_18It_761" class="ms"></a>
<span class="ms_pali">5</span>
Yesaṃ ve sāsanaṃ sutvā,<br> sammadaññāya paṇḍitā;<br>
Jātikkhayamabhiññāya,<br>
nāgacchanti punabbhavan"ti.
</p>

</blockquote>
<p><a id="p_18It_762" class="ms"></a>
<span class="ms_pali">6</span>
Ayampi attho vutto bhagavatā, iti me sutanti.</p>

<p class="endsection">Pañcamaṃ.</p>

<h2>105. Taṇhuppādasutta</h2>

<p><a id="p_18It_764" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_765" class="ms"></a>
<span class="ms_pali">2</span>
"Cattārome, bhikkhave, taṇhuppādā, yattha bhikkhuno taṇhā uppajjamānā uppajjati. Katame cattāro? Cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_766" class="ms"></a>
<span class="ms_pali">3</span>
"Taṇhādutiyo puriso,<br> dīghamaddhāna saṃsaraṃ;<br>
Itthabhāvaññathābhāvaṃ,<br>
saṃsaraṃ nātivattati.
</p>

<p><a id="p_18It_767" class="ms"></a>
<span class="ms_pali">4</span>
Etamādīnavaṃ ñatvā,<br> taṇhaṃ dukkhassa sambhavaṃ;<br>
Vītataṇho anādāno,<br>
sato bhikkhu paribbaje"ti.
</p>

</blockquote>
<p><a id="p_18It_768" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Chaṭṭhaṃ.</p>

<h2>106. Sabrahmakasutta</h2>

<p><a id="p_18It_770" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_771" class="ms"></a>
<span class="ms_pali">2</span>
"Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbadevatāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbācariyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sāhuneyyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.</p>

<p><a id="p_18It_772" class="ms"></a>
<span class="ms_pali">3</span>
‘Brahmā’ti, bhikkhave, mātāpitūnaṃ etaṃ adhivacanaṃ. ‘Pubbadevatā’ti, bhikkhave, mātāpitūnaṃ etaṃ adhivacanaṃ. ‘Pubbācariyā’ti, bhikkhave, mātāpitūnaṃ etaṃ adhivacanaṃ. ‘Āhuneyyā’ti, bhikkhave, mātāpitūnaṃ etaṃ adhivacanaṃ. Taṃ kissa hetu? Bahukārā, bhikkhave, mātāpitaro puttānaṃ āpādakā posakā imassa lokassa dassetāro"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_773" class="ms"></a>
<span class="ms_pali">4</span>
"Brahmāti mātāpitaro,<br> pubbācariyāti vuccare;<br>
Āhuneyyā ca puttānaṃ,<br>
pajāya anukampakā.
</p>

<p><a id="p_18It_774" class="ms"></a>
<span class="ms_pali">5</span>
Tasmā hi ne namasseyya,<br> sakkareyya ca paṇḍito;<br>
Annena atha pānena,<br>
vatthena sayanena ca;<br>
Ucchādanena nhāpanena,<br>
pādānaṃ dhovanena ca.
</p>

<p><a id="p_18It_775" class="ms"></a>
<span class="ms_pali">6</span>
Tāya naṃ pāricariyāya,<br> mātāpitūsu paṇḍitā;<br>
Idheva naṃ pasaṃsanti,<br>
pecca sagge pamodatī"ti.
</p>

</blockquote>
<p><a id="p_18It_776" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Sattamaṃ.</p>

<h2>107. Bahukārasutta</h2>

<p><a id="p_18It_778" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_779" class="ms"></a>
<span class="ms_pali">2</span>
"Bahukārā, bhikkhave, brāhmaṇagahapatikā tumhākaṃ ye vo paccupaṭṭhitā cīvara&shy;piṇḍapāta&shy;senāsana&shy;gilānapaccaya&shy;bhesajja&shy;parikkārehi. Tumhepi, bhikkhave, bahukārā brāhmaṇagahapatikānaṃ yaṃ nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha. Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_780" class="ms"></a>
<span class="ms_pali">3</span>
"Sāgārā anagārā ca,<br> ubho aññoññanissitā;<br>
Ārādhayanti saddhammaṃ,<br>
yogakkhemaṃ anuttaraṃ.
</p>

<p><a id="p_18It_781" class="ms"></a>
<span class="ms_pali">4</span>
Sāgāresu ca cīvaraṃ,<br> paccayaṃ sayanāsanaṃ;<br>
Anagārā paṭicchanti,<br>
parissayavinodanaṃ.
</p>

<p><a id="p_18It_782" class="ms"></a>
<span class="ms_pali">5</span>
Sugataṃ pana nissāya,<br> gahaṭṭhā gharamesino;<br>
Saddahānā arahataṃ,<br>
ariyapaññāya jhāyino.
</p>

<p><a id="p_18It_783" class="ms"></a>
<span class="ms_pali">6</span>
Idha dhammaṃ caritvāna,<br> maggaṃ sugatigāminaṃ;<br>
Nandino devalokasmiṃ,<br>
modanti kāmakāmino"ti.
</p>

</blockquote>
<p><a id="p_18It_784" class="ms"></a>
<span class="ms_pali">7</span>
Ayampi attho vutto bhagavatā, iti me sutanti.</p>

<p class="endsection">Aṭṭhamaṃ.</p>

<h2>108. Kuhasutta</h2>

<p><a id="p_18It_786" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_787" class="ms"></a>
<span class="ms_pali">2</span>
"Ye keci, bhikkhave, bhikkhū kuhā thaddhā lapā singī unnaḷā asamāhitā, na me te, bhikkhave, bhikkhū māmakā. Apagatā ca te, bhikkhave, bhikkhū imasmā dhammavinayā; na ca te imasmiṃ dhammavinaye vuddhiṃ virūḷhiṃ vepullaṃ āpajjanti. Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā dhammavinayā; te ca imasmiṃ dhammavinaye vuddhiṃ virūḷhiṃ vepullaṃ āpajjantī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_788" class="ms"></a>
<span class="ms_pali">3</span>
"Kuhā thaddhā lapā singī,<br> unnaḷā asamāhitā;<br>
Na te dhamme virūhanti,<br>
sammāsambuddhadesite.
</p>

<p><a id="p_18It_789" class="ms"></a>
<span class="ms_pali">4</span>
Nikkuhā nillapā dhīrā,<br> atthaddhā susamāhitā;<br>
Te ve dhamme virūhanti,<br>
sammāsambuddhadesite"ti.
</p>

</blockquote>
<p><a id="p_18It_790" class="ms"></a>
<span class="ms_pali">5</span>
Ayampi attho vutto bhagavatā, iti me sutanti.</p>

<p class="endsection">Navamaṃ.</p>

<h2>109. Nadīsotasutta</h2>

<p><a id="p_18It_792" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_793" class="ms"></a>
<span class="ms_pali">2</span>
"Seyyathāpi, bhikkhave, puriso nadiyā sotena ovuyheyya piyarūpasātarūpena. Tamenaṃ cakkhumā puriso tīre ṭhito disvā evaṃ vadeyya:  ‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</p>

<p><a id="p_18It_794" class="ms"></a>
<span class="ms_pali">3</span>
Upamā kho me ayaṃ, bhikkhave, katā atthassa viññāpanāya. Ayañcettha attho:  ‘nadiyā soto’ti kho, bhikkhave, taṇhāyetaṃ adhivacanaṃ.</p>

<p><a id="p_18It_795" class="ms"></a>
<span class="ms_pali">4</span>
‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.</p>

<p><a id="p_18It_796" class="ms"></a>
<span class="ms_pali">5</span>
‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.</p>

<p><a id="p_18It_797" class="ms"></a>
<span class="ms_pali">6</span>
‘Ūmibhayan’ti kho, bhikkhave, kodhupāyāsassetaṃ adhivacanaṃ.</p>

<p><a id="p_18It_798" class="ms"></a>
<span class="ms_pali">7</span>
‘Āvaṭṭan’ti kho, bhikkhave, pañcannetaṃ kāmaguṇānaṃ adhivacanaṃ.</p>

<p><a id="p_18It_799" class="ms"></a>
<span class="ms_pali">8</span>
‘Gaharakkhaso’ti kho, bhikkhave, mātugāmassetaṃ adhivacanaṃ.</p>

<p><a id="p_18It_800" class="ms"></a>
<span class="ms_pali">9</span>
‘Paṭisoto’ti kho, bhikkhave, nekkhammassetaṃ adhivacanaṃ.</p>

<p><a id="p_18It_801" class="ms"></a>
<span class="ms_pali">10</span>
‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ.</p>

<p><a id="p_18It_802" class="ms"></a>
<span class="ms_pali">11</span>
‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_803" class="ms"></a>
<span class="ms_pali">12</span>
"Sahāpi dukkhena jaheyya kāme,<br> Yogakkhemaṃ āyatiṃ patthayāno;<br>
Sammappajāno suvimuttacitto,<br>
Vimuttiyā phassaye tattha tattha;<br>
Sa vedagū vūsitabrahmacariyo,<br>
Lokantagū pāragatoti vuccatī"ti.
</p>

</blockquote>
<p><a id="p_18It_804" class="ms"></a>
<span class="ms_pali">13</span>
Ayampi attho vutto bhagavatā, iti me sutanti.</p>

<p class="endsection">Dasamaṃ.</p>

<h2>110. Carasutta</h2>

<p><a id="p_18It_806" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_807" class="ms"></a>
<span class="ms_pali">2</span>
"Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Carampi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>

<p><a id="p_18It_808" class="ms"></a>
<span class="ms_pali">3</span>
Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Ṭhitopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>

<p><a id="p_18It_809" class="ms"></a>
<span class="ms_pali">4</span>
Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Nisinnopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>

<p><a id="p_18It_810" class="ms"></a>
<span class="ms_pali">5</span>
Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Sayānopi, bhikkhave, bhikkhu jāgaro evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>

<p><a id="p_18It_811" class="ms"></a>
<span class="ms_pali">6</span>
Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>

<p><a id="p_18It_812" class="ms"></a>
<span class="ms_pali">7</span>
Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>

<p><a id="p_18It_813" class="ms"></a>
<span class="ms_pali">8</span>
Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>

<p><a id="p_18It_814" class="ms"></a>
<span class="ms_pali">9</span>
Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_815" class="ms"></a>
<span class="ms_pali">10</span>
"Caraṃ vā yadi vā tiṭṭhaṃ,<br> nisinno uda vā sayaṃ;<br>
Yo vitakkaṃ vitakketi,<br>
pāpakaṃ gehanissitaṃ.
</p>

<p><a id="p_18It_816" class="ms"></a>
<span class="ms_pali">11</span>
Kummaggaṃ paṭipanno so,<br> mohaneyyesu mucchito;<br>
Abhabbo tādiso bhikkhu,<br>
phuṭṭhuṃ sambodhimuttamaṃ.
</p>

<p><a id="p_18It_817" class="ms"></a>
<span class="ms_pali">12</span>
Yo ca caraṃ vā tiṭṭhaṃ vā,<br> Nisinno uda vā sayaṃ;<br>
Vitakkaṃ samayitvāna,<br>
Vitakkūpasame rato;<br>
Bhabbo so tādiso bhikkhu,<br>
Phuṭṭhuṃ sambodhimuttaman"ti.
</p>

</blockquote>
<p><a id="p_18It_818" class="ms"></a>
<span class="ms_pali">13</span>
Ayampi attho vutto bhagavatā, iti me sutanti.</p>

<p class="endsection">Ekādasamaṃ.</p>

<h2>111. Sampannasīlasutta</h2>

<p><a id="p_18It_820" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_821" class="ms"></a>
<span class="ms_pali">2</span>
"Sampannasīlā, bhikkhave, viharatha sampannapātimokkhā; pātimokkhasaṃvarasaṃvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu.</p>

<p><a id="p_18It_822" class="ms"></a>
<span class="ms_pali">3</span>
Sampannasīlānaṃ vo, bhikkhave, viharataṃ sampannapātimokkhānaṃ pātimokkhasaṃvarasaṃvutānaṃ viharataṃ ācāragocarasampannānaṃ aṇumattesu vajjesu bhayadassāvīnaṃ samādāya sikkhataṃ sikkhāpadesu, kimassa uttari karaṇīyaṃ?</p>

<p><a id="p_18It_823" class="ms"></a>
<span class="ms_pali">4</span>
Carato cepi, bhikkhave, bhikkhuno abhijjhā, byāpādo vigato hoti, thinamiddhaṃ vigataṃ hoti, uddhaccakukkuccaṃ vigataṃ hoti, vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>

<p><a id="p_18It_824" class="ms"></a>
<span class="ms_pali">5</span>
Ṭhitassa cepi, bhikkhave, bhikkhuno abhijjhā byāpādo vigato hoti … pe … thinamiddhaṃ … uddhaccakukkuccaṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>

<p><a id="p_18It_825" class="ms"></a>
<span class="ms_pali">6</span>
Nisinnassa cepi, bhikkhave, bhikkhuno abhijjhā byāpādo vigato hoti … pe … thinamiddhaṃ … uddhaccakukkuccaṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>

<p><a id="p_18It_826" class="ms"></a>
<span class="ms_pali">7</span>
Sayānassa cepi, bhikkhave, bhikkhuno jāgarassa abhijjhā byāpādo vigato hoti … pe … thinamiddhaṃ … uddhaccakukkuccaṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_827" class="ms"></a>
<span class="ms_pali">8</span>
"Yataṃ care yataṃ tiṭṭhe,<br> yataṃ acche yataṃ saye;<br>
Yataṃ samiñjaye bhikkhu,<br>
yatamenaṃ pasāraye.
</p>

<p><a id="p_18It_828" class="ms"></a>
<span class="ms_pali">9</span>
Uddhaṃ tiriyaṃ apācīnaṃ,<br> yāvatājagatogati;<br>
Samavekkhitā ca dhammānaṃ,<br>
khandhānaṃ udayabbayaṃ.
</p>

<p><a id="p_18It_829" class="ms"></a>
<span class="ms_pali">10</span>
Evaṃ vihārimātāpiṃ,<br> santavuttimanuddhataṃ;<br>
Cetosamathasāmīciṃ,<br>
sikkhamānaṃ sadā sataṃ;<br>
Satataṃ pahitattoti,<br>
āhu bhikkhuṃ tathāvidhan"ti.
</p>

</blockquote>
<p><a id="p_18It_830" class="ms"></a>
<span class="ms_pali">11</span>
Ayampi attho vutto bhagavatā, iti me sutanti.</p>

<p class="endsection">Dvādasamaṃ.</p>

<h2>112. Lokasutta</h2>

<p><a id="p_18It_832" class="ms"></a>
<span class="ms_pali">1</span> Vuttañhetaṃ bhagavatā vuttamarahatāti me sutaṃ: </p>

<p><a id="p_18It_833" class="ms"></a>
<span class="ms_pali">2</span>
"Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.</p>

<p><a id="p_18It_834" class="ms"></a>
<span class="ms_pali">3</span>
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.</p>

<p><a id="p_18It_835" class="ms"></a>
<span class="ms_pali">4</span>
Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.</p>

<p><a id="p_18It_836" class="ms"></a>
<span class="ms_pali">5</span>
Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.</p>

<p><a id="p_18It_837" class="ms"></a>
<span class="ms_pali">6</span>
Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī"ti. Etamatthaṃ bhagavā avoca. Tatthetaṃ iti vuccati: </p>

<blockquote>
<p><a id="p_18It_838" class="ms"></a>
<span class="ms_pali">7</span>
"Sabbalokaṃ abhiññāya,<br> sabbaloke yathātathaṃ;<br>
Sabbalokavisaṃyutto,<br>
sabbaloke anūpayo.
</p>

<p><a id="p_18It_839" class="ms"></a>
<span class="ms_pali">8</span>
Sa ve sabbābhibhū dhīro,<br> sabbaganthappamocano;<br>
Phuṭṭhāssa paramā santi,<br>
nibbānaṃ akutobhayaṃ.
</p>

<p><a id="p_18It_840" class="ms"></a>
<span class="ms_pali">9</span>
Esa khīṇāsavo buddho,<br> anīgho chinnasaṃsayo;<br>
Sabbakammakkhayaṃ patto,<br>
vimutto upadhisankhaye.
</p>

<p><a id="p_18It_841" class="ms"></a>
<span class="ms_pali">10</span>
Esa so bhagavā buddho,<br> esa sīho anuttaro;<br>
Sadevakassa lokassa,<br>
brahmacakkaṃ pavattayi.
</p>

<p><a id="p_18It_842" class="ms"></a>
<span class="ms_pali">11</span>
Iti devā manussā ca,<br> ye buddhaṃ saraṇaṃ gatā;<br>
Sangamma taṃ namassanti,<br>
mahantaṃ vītasāradaṃ.
</p>

<p><a id="p_18It_843" class="ms"></a>
<span class="ms_pali">12</span>
Danto damayataṃ seṭṭho,<br> santo samayataṃ isi;<br>
Mutto mocayataṃ aggo,<br>
tiṇṇo tārayataṃ varo.
</p>

<p><a id="p_18It_844" class="ms"></a>
<span class="ms_pali">13</span>
Iti hetaṃ namassanti,<br> mahantaṃ vītasāradaṃ;<br>
Sadevakasmiṃ lokasmiṃ,<br>
natthi te paṭipuggalo"ti.
</p>

</blockquote>
<p><a id="p_18It_845" class="ms"></a>
<span class="ms_pali">14</span>
Ayampi attho vutto bhagavatā, iti me sutanti.</p>

<p class="endsection">Terasamaṃ.</p>

<p class="endsutta">Catukkanipāto niṭṭhito.</p>

<blockquote class="uddanagatha">
<p><a id="p_18It_849" class="ms"></a>
<span class="ms_pali">15</span>
Brāhmaṇasulabhā jānaṃ,<br> Samaṇasīlā taṇhā brahmā;<br>
Bahukārā kuhapurisā,<br>
Cara sampannalokena terasāti.
</p>

</blockquote><blockquote class="uddanagatha">
<p><a id="p_18It_851" class="ms"></a>
<span class="ms_pali">16</span>
Sattavisekanipātaṃ,<br> Dukkaṃ bāvīsasuttasangahitaṃ;<br>
Samapaññāsamathatikaṃ,<br>
Terasa catukkañca iti yamidaṃ.
</p>

<p><a id="p_18It_852" class="ms"></a>
<span class="ms_pali">17</span>
Dvidasuttarasuttasate,<br> Sangāyitvā samādahiṃsu purā;<br>
Arahanto ciraṭṭhitiyā,<br>
Tamāhu nāmena itivuttanti.
</p>

</blockquote>
<p class="endbook">Itivuttakapāḷi niṭṭhitā.</p>

</div>
</section>
<div id="nextprev"><a id="previous-sutta" href="../ud/ud.html"></a>
<a id="next-sutta" href="../tha/tha.html"></a></div>
</div>
<footer>
<div id="breadcrumbs">
<a href="../home/index.html">Home</a>
<a href="../kn/kn.html">Khuddaka Nikaya</a>Itivuttaka
</div>
<a id="bottom"></a>
</footer>
</div>
<script src="../js/footer.js"></script>
</body>
</html>
