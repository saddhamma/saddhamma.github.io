<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Udana 8.5</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a class="pressed" href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>

</div>
<h2>75. Udāna 8.5: The Discourse about Cunda</h2>
<section class="raw_sutta">
<div lang="en">
</div>
<div lang="pi">

<p><a id="p_18Ud_677" class="ms"></a><a class="msdiv" id="msdiv_75"></a><span class="parno">1</span> <span class="evam">Evaṃ me sutaṃ—​</span>   ekaṃ samayaṃ bhagavā mallesu cārikaṃ caramāno mahatā bhikkhusanghena saddhiṃ yena pāvā tadavasari. Tatra sudaṃ bhagavā pāvāyaṃ viharati cundassa kammāraputtassa ambavane.</p>

<p><a id="p_18Ud_678" class="ms"></a><span class="parno">2</span>
Assosi kho cundo kammāraputto:  "bhagavā kira mallesu cārikaṃ caramāno mahatā bhikkhusanghena saddhiṃ pāvaṃ anuppatto pāvāyaṃ viharati mayhaṃ ambavane"ti. Atha kho cundo kammāraputto yena bhagavā tenupasankami; upasankamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho cundaṃ kammāraputtaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho cundo kammāraputto bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca:  "adhivāsetu me, bhante, bhagavā svātanāya bhattaṃ saddhiṃ bhikkhusanghenā"ti. Adhivāsesi bhagavā tuṇhībhāvena.</p>

<p><a id="p_18Ud_679" class="ms"></a><span class="parno">3</span>
Atha kho cundo kammāraputto bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho cundo kammāraputto tassā rattiyā accayena sake nivesane paṇītaṃ khādanīyaṃ bhojanīyaṃ paṭiyādāpetvā pahūtañca sūkaramaddavaṃ bhagavato kālaṃ ārocāpesi:  "kālo, bhante, niṭṭhitaṃ bhattan"ti.</p>

<p><a id="p_18Ud_680" class="ms"></a><span class="parno">4</span>
Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusanghena yena cundassa kammāraputtassa nivesanaṃ tenupasankami; upasankamitvā paññatte āsane nisīdi. Nisajja kho bhagavā cundaṃ kammāraputtaṃ āmantesi:  "yaṃ te, cunda, sūkaramaddavaṃ paṭiyattaṃ tena maṃ parivisa, yaṃ panaññaṃ khādanīyaṃ bhojanīyaṃ paṭiyattaṃ tena bhikkhusanghaṃ parivisā"ti. "Evaṃ, bhante"ti kho cundo kammāraputto bhagavato paṭissutvā yaṃ ahosi sūkaramaddavaṃ paṭiyattaṃ tena bhagavantaṃ parivisi; yaṃ panaññaṃ khādanīyaṃ bhojanīyaṃ paṭiyattaṃ tena bhikkhusanghaṃ parivisi.</p>

<p><a id="p_18Ud_681" class="ms"></a><span class="parno">5</span>
Atha kho bhagavā cundaṃ kammāraputtaṃ āmantesi:  "yaṃ te, cunda, sūkaramaddavaṃ avasiṭṭhaṃ taṃ sobbhe nikhaṇāhi. Nāhaṃ taṃ, cunda, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yassa taṃ paribhuttaṃ sammā pariṇāmaṃ gaccheyya aññatra tathāgatassā"ti. "Evaṃ, bhante"ti kho cundo kammāraputto bhagavato paṭissutvā yaṃ ahosi sūkaramaddavaṃ avasiṭṭhaṃ taṃ sobbhe nikhaṇitvā yena bhagavā tenupasankami; upasankamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho cundaṃ kammāraputtaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.</p>

<p><a id="p_18Ud_682" class="ms"></a><span class="parno">6</span>
Atha kho bhagavato cundassa kammāraputtassa bhattaṃ bhuttāvissa kharo ābādho uppajji. Lohitapakkhandikā pabāḷhā vedanā vattanti māraṇantikā. Tatra sudaṃ bhagavā sato sampajāno adhivāsesi avihaññamāno.</p>

<p><a id="p_18Ud_683" class="ms"></a><span class="parno">7</span>
Atha kho bhagavā āyasmantaṃ ānandaṃ āmantesi:  "āyāmānanda, yena kusinārā tenupasankamissāmā"ti. "Evaṃ, bhante"ti kho āyasmā ānando bhagavato paccassosi.</p><blockquote>

<p><a id="p_18Ud_684" class="ms"></a><span class="parno">8</span>
Cundassa bhattaṃ bhuñjitvā,<br> kammārassāti me sutaṃ;<br>
Ābādhaṃ samphusī dhīro,<br>
pabāḷhaṃ māraṇantikaṃ.
</p>

<p><a id="p_18Ud_685" class="ms"></a><span class="parno">9</span>
Bhuttassa ca sūkaramaddavena,<br> Byādhippabāḷho udapādi satthuno;<br>
Viriccamāno bhagavā avoca,
<br>"Gacchāmahaṃ kusināraṃ nagaran"ti.</p>
</blockquote>

<p><a id="p_18Ud_686" class="ms"></a><span class="parno">10</span>
Atha kho bhagavā maggā okkamma yena aññataraṃ rukkhamūlaṃ tenupasankami; upasankamitvā āyasmantaṃ ānandaṃ āmantesi:  "ingha me tvaṃ, ānanda, catugguṇaṃ sanghāṭiṃ paññāpehi; kilantosmi, ānanda, nisīdissāmī"ti. "Evaṃ, bhante"ti kho āyasmā ānando bhagavato paṭissutvā catugguṇaṃ sanghāṭiṃ paññāpesi. Nisīdi bhagavā paññatte āsane. Nisajja kho bhagavā āyasmantaṃ ānandaṃ āmantesi:  "ingha me tvaṃ, ānanda, pānīyaṃ āhara; pipāsitosmi, ānanda, pivissāmī"ti.</p>

<p><a id="p_18Ud_687" class="ms"></a><span class="parno">11</span>
Evaṃ vutte, āyasmā ānando bhagavantaṃ etadavoca:  "idāni, bhante, pañcamattāni sakaṭasatāni atikkantāni. Taṃ cakkacchinnaṃ udakaṃ parittaṃ luḷitaṃ āvilaṃ sandati. Ayaṃ, bhante, kukudhā nadī avidūre acchodakā sātodakā sītodakā setodakā supatitthā ramaṇīyā. Ettha bhagavā pānīyañca pivissati gattāni ca sītīkarissatī"ti.</p>

<p><a id="p_18Ud_688" class="ms"></a><span class="parno">12</span>
Dutiyampi kho … pe … tatiyampi kho bhagavā āyasmantaṃ ānandaṃ āmantesi:  "ingha me tvaṃ, ānanda, pānīyaṃ āhara; pipāsitosmi, ānanda, pivissāmī"ti. "Evaṃ, bhante"ti kho āyasmā ānando bhagavato paṭissutvā pattaṃ gahetvā yena sā nadī tenupasankami. Atha kho sā nadī cakkacchinnā parittā luḷitā āvilā sandamānā āyasmante ānande upasankamante acchā vippasannā anāvilā sandati.</p>

<p><a id="p_18Ud_689" class="ms"></a><span class="parno">13</span>
Atha kho āyasmato ānandassa etadahosi:  "acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā. Ayañhi sā nadī cakkacchinnā parittā luḷitā āvilā sandamānā mayi upasankamante acchā vippasannā anāvilā sandatī"ti. Pattena pānīyaṃ ādāya yena bhagavā tenupasankami; upasankamitvā bhagavantaṃ etadavoca:  "acchariyaṃ, bhante, abbhutaṃ, bhante, tathāgatassa mahiddhikatā mahānubhāvatā. Ayañhi sā, bhante, nadī cakkacchinnā parittā luḷitā āvilā sandamānā mayi upasankamante acchā vippasannā anāvilā sandati. Pivatu bhagavā pānīyaṃ, pivatu sugato pānīyan"ti.</p>

<p><a id="p_18Ud_690" class="ms"></a><span class="parno">14</span>
Atha kho bhagavā pānīyaṃ apāyi. Atha kho bhagavā mahatā bhikkhusanghena saddhiṃ yena kukudhā nadī tenupasankami; upasankamitvā kukudhaṃ nadiṃ ajjhogāhetvā nhatvā ca pivitvā ca paccuttaritvā yena ambavanaṃ tenupasankami; upasankamitvā āyasmantaṃ cundakaṃ āmantesi:  "ingha me tvaṃ, cundaka, catugguṇaṃ sanghāṭiṃ paññāpehi; kilantosmi, cundaka, nipajjissāmī"ti.</p>

<p><a id="p_18Ud_691" class="ms"></a><span class="parno">15</span>
"Evaṃ, bhante"ti kho āyasmā cundako bhagavato paṭissutvā catugguṇaṃ sanghāṭiṃ paññāpesi. Atha kho bhagavā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. Āyasmā pana cundako tattheva bhagavato purato nisīdi.</p><blockquote>

<p><a id="p_18Ud_692" class="ms"></a><span class="parno">16</span>
Gantvāna buddho nadikaṃ kukudhaṃ,<br> Acchodakaṃ sātudakaṃ vippasannaṃ;<br>
Ogāhi satthā sukilantarūpo,<br>
Tathāgato appaṭimodha loke.
</p>

<p><a id="p_18Ud_693" class="ms"></a><span class="parno">17</span>
Nhatvā ca pivitvā cudatāri satthā,<br> Purakkhato bhikkhugaṇassa majjhe;<br>
Satthā pavattā bhagavā idha dhamme,<br>
Upāgami ambavanaṃ mahesi;<br>
Āmantayi cundakaṃ nāma bhikkhuṃ,
<br>"Catugguṇaṃ santhara me nipajjaṃ".</p>

<p><a id="p_18Ud_694" class="ms"></a><span class="parno">18</span>
So codito bhāvitattena cundo,<br> Catugguṇaṃ santhari khippameva;<br>
Nipajji satthā sukilantarūpo,<br>
Cundopi tattha pamukhe nisīdīti.
</p>
</blockquote>

<p><a id="p_18Ud_695" class="ms"></a><span class="parno">19</span>
Atha kho bhagavā āyasmantaṃ ānandaṃ āmantesi:  "siyā kho panānanda, cundassa kammāraputtassa koci vippaṭisāraṃ upadaheyya:  ‘tassa te, āvuso cunda, alābhā, tassa te dulladdhaṃ yassa te tathāgato pacchimaṃ piṇḍapātaṃ bhuñjitvā parinibbuto’ti. Cundassānanda, kammāraputtassa evaṃ vippaṭisāro paṭivinodetabbo – </p>

<p><a id="p_18Ud_696" class="ms"></a><span class="parno">20</span>
Tassa te, āvuso cunda, lābhā, tassa te suladdhaṃ yassa te tathāgato pacchimaṃ piṇḍapātaṃ paribhuñjitvā parinibbuto. Sammukhā metaṃ, āvuso cunda, bhagavato sutaṃ, sammukhā paṭiggahitaṃ – dveme piṇḍapātā samasamaphalā samasamavipākā ativiya aññehi piṇḍapātehi mahapphalatarā ca mahānisaṃsatarā ca. Katame dve? Yañca piṇḍapātaṃ paribhuñjitvā tathāgato anuttaraṃ sammāsambodhiṃ abhisambujjhati, yañca piṇḍapātaṃ paribhuñjitvā anupādisesāya nibbānadhātuyā parinibbāyati. Ime dve piṇḍapātā samasamaphalā samasamavipākā ativiya aññehi piṇḍapātehi mahapphalatarā ca mahānisaṃsatarā ca.</p>

<p><a id="p_18Ud_697" class="ms"></a><span class="parno">21</span>
‘Āyusaṃvattanikaṃ āyasmatā cundena kammāraputtena kammaṃ upacitaṃ, vaṇṇasaṃvattanikaṃ āyasmatā cundena kammāraputtena kammaṃ upacitaṃ, sukhasaṃvattanikaṃ āyasmatā cundena kammāraputtena kammaṃ upacitaṃ, saggasaṃvattanikaṃ āyasmatā cundena kammāraputtena kammaṃ upacitaṃ, yasasaṃvattanikaṃ āyasmatā cundena kammāraputtena kammaṃ upacitaṃ, ādhipateyyasaṃvattanikaṃ āyasmatā cundena kammāraputtena kammaṃ upacitan’ti. Cundassānanda, kammāraputtassa evaṃ vippaṭisāro paṭivinodetabbo"ti.</p>

<p><a id="p_18Ud_698" class="ms"></a><span class="parno">22</span>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote>

<p><a class="brnum" id="br85"></a><a id="p_18Ud_699" class="ms"></a><span class="parno">23</span>
"Dadato puññaṃ pavaḍḍhati,<br> Saṃyamato veraṃ na cīyati;<br>
Kusalo ca jahāti pāpakaṃ,<br>
Rāgadosamohakkhayā sanibbuto"ti.
</p>
</blockquote>
<p class="endsection">Pañcamaṃ.</p>

</div>
</section>
<div id="nextprev"><a id="previous-sutta" href="./ud8.4.html"></a><a id="next-sutta" href="./ud8.6.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../ud/ud.html">Udana</a>8.5 - The Discourse about Cunda
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
