<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Udana 6.4</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a class="pressed" href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>

</div>
<h2>54. Udāna 6.4: The First Discourse about the Various Sectarians</h2>
<section class="raw_sutta">
<div lang="en">
</div>
<div lang="pi">

<p><a id="p_18Ud_490" class="ms"></a><a class="msdiv" id="msdiv_54"></a><span class="parno">1</span> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.</p>

<p><a class="brnum" id="br1"></a><a id="p_18Ud_491" class="ms"></a><span class="parno">2</span>
Santeke samaṇabrāhmaṇā evaṃvādino evaṃdiṭṭhino:  "sassato loko, idameva saccaṃ moghamaññan"ti. </p>

<p><a class="brnum" id="br2"></a><a id="p_18Ud_492" class="ms"></a><span class="parno">3</span>
Santi paneke samaṇabrāhmaṇā evaṃvādino evaṃdiṭṭhino:  "asassato loko, idameva saccaṃ moghamaññan"ti. </p>

<p><a class="brnum" id="br3"></a><a id="p_18Ud_493" class="ms"></a><span class="parno">4</span>
Santeke samaṇabrāhmaṇā evaṃvādino evaṃdiṭṭhino:  "antavā loko, idameva saccaṃ moghamaññan"ti. </p>

<p><a class="brnum" id="br4"></a><a id="p_18Ud_494" class="ms"></a><span class="parno">5</span>
Santi paneke samaṇabrāhmaṇā evaṃvādino evaṃdiṭṭhino:  "anantavā loko, idameva saccaṃ moghamaññan"ti. </p>

<p><a class="brnum" id="br5"></a><a id="p_18Ud_495" class="ms"></a><span class="parno">6</span>
Santeke samaṇabrāhmaṇā evaṃvādino evaṃdiṭṭhino:  "taṃ jīvaṃ taṃ sarīraṃ, idameva saccaṃ moghamaññan"ti. </p>

<p><a class="brnum" id="br6"></a><a id="p_18Ud_496" class="ms"></a><span class="parno">7</span>
Santi paneke samaṇabrāhmaṇā evaṃvādino evaṃdiṭṭhino:  "aññaṃ jīvaṃ aññaṃ sarīraṃ, idameva saccaṃ moghamaññan"ti. </p>

<p><a class="brnum" id="br7"></a><a id="p_18Ud_497" class="ms"></a><span class="parno">8</span>
Santeke samaṇabrāhmaṇā evaṃvādino evaṃdiṭṭhino:  "hoti tathāgato paraṃ maraṇā, idameva saccaṃ moghamaññan"ti. </p>

<p><a class="brnum" id="br8"></a><a id="p_18Ud_498" class="ms"></a><span class="parno">9</span>
Santi paneke samaṇabrāhmaṇā evaṃvādino evaṃdiṭṭhino:  "na hoti tathāgato paraṃ maraṇā, idameva saccaṃ moghamaññan"ti. </p>

<p><a class="brnum" id="br9"></a><a id="p_18Ud_499" class="ms"></a><span class="parno">10</span>
Santeke samaṇabrāhmaṇā evaṃvādino evaṃdiṭṭhino:  "hoti ca na ca hoti tathāgato paraṃ maraṇā, idameva saccaṃ moghamaññan"ti. </p>

<p><a class="brnum" id="br10"></a><a id="p_18Ud_500" class="ms"></a><span class="parno">11</span>
Santi paneke samaṇabrāhmaṇā evaṃvādino evaṃdiṭṭhino:  "neva hoti na na hoti tathāgato paraṃ maraṇā, idameva saccaṃ moghamaññan"ti. </p>

<p><a id="p_18Ud_501" class="ms"></a><span class="parno">12</span>
Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:  "ediso dhammo, nediso dhammo; nediso dhammo, ediso dhammo"ti.</p>

<p><a id="p_18Ud_502" class="ms"></a><span class="parno">13</span>
Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasankamiṃsu; upasankamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: </p>

<p><a id="p_18Ud_503" class="ms"></a><span class="parno">14</span>
"Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā – </p>

<p><a id="p_18Ud_504" class="ms"></a><span class="parno">15</span>
Santeke samaṇabrāhmaṇā evaṃvādino evaṃdiṭṭhino:  ‘sassato loko, idameva saccaṃ moghamaññan’ti … pe … te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:  ‘ediso dhammo, nediso dhammo; nediso dhammo, ediso dhammo’"ti.</p>

<p><a id="p_18Ud_505" class="ms"></a><span class="parno">16</span>
"Aññatitthiyā, bhikkhave, paribbājakā andhā acakkhukā; atthaṃ na jānanti, anatthaṃ na jānanti, dhammaṃ na jānanti, adhammaṃ na jānanti. Te atthaṃ ajānantā anatthaṃ ajānantā dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:  ‘ediso dhammo, nediso dhammo; nediso dhammo, ediso dhammo’ti.</p>

<p><a id="p_18Ud_506" class="ms"></a><span class="parno">17</span>
Bhūtapubbaṃ, bhikkhave, imissāyeva sāvatthiyā aññataro rājā ahosi. Atha kho, bhikkhave, so rājā aññataraṃ purisaṃ āmantesi:  ‘ehi tvaṃ, ambho purisa, yāvatakā sāvatthiyā jaccandhā te sabbe ekajjhaṃ sannipātehī’ti. ‘Evaṃ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasankami; upasankamitvā taṃ rājānaṃ etadavoca:  ‘sannipātitā kho te, deva, yāvatakā sāvatthiyā jaccandhā’ti. ‘Tena hi, bhaṇe, jaccandhānaṃ hatthiṃ dassehī’ti. ‘Evaṃ, devā’ti kho, bhikkhave, so puriso tassa rañño paṭissutvā jaccandhānaṃ hatthiṃ dassesi – </p>

<p><a id="p_18Ud_507" class="ms"></a><span class="parno">18</span>
Ekaccānaṃ jaccandhānaṃ hatthissa sīsaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa kaṇṇaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa dantaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa soṇḍaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa kāyaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa pādaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa satthiṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa nanguṭṭhaṃ dassesi:  ‘ediso, jaccandhā, hatthī’ti. Ekaccānaṃ jaccandhānaṃ hatthissa vāladhiṃ dassesi:  ‘ediso, jaccandhā, hatthī’ti.</p>

<p><a id="p_18Ud_508" class="ms"></a><span class="parno">19</span>
Atha kho, bhikkhave, so puriso jaccandhānaṃ hatthiṃ dassetvā yena so rājā tenupasankami; upasankamitvā taṃ rājānaṃ etadavoca:  ‘diṭṭho kho tehi, deva, jaccandhehi hatthī; yassadāni kālaṃ maññasī’ti.</p>

<p><a id="p_18Ud_509" class="ms"></a><span class="parno">20</span>
Atha kho, bhikkhave, so rājā yena te jaccandhā tenupasankami; upasankamitvā te jaccandhe etadavoca:  ‘diṭṭho vo, jaccandhā, hatthī’ti? ‘Evaṃ, deva, diṭṭho no hatthī’ti. ‘Vadetha, jaccandhā, kīdiso hatthī’ti?</p>

<p><a id="p_18Ud_510" class="ms"></a><span class="parno">21</span>
Yehi, bhikkhave, jaccandhehi hatthissa sīsaṃ diṭṭhaṃ ahosi, te evamāhaṃsu:  ‘ediso, deva, hatthī seyyathāpi kumbho’ti.</p>

<p><a id="p_18Ud_511" class="ms"></a><span class="parno">22</span>
Yehi, bhikkhave, jaccandhehi hatthissa kaṇṇo diṭṭho ahosi, te evamāhaṃsu:  ‘ediso, deva, hatthī seyyathāpi suppo’ti.</p>

<p><a id="p_18Ud_512" class="ms"></a><span class="parno">23</span>
Yehi, bhikkhave, jaccandhehi hatthissa danto diṭṭho ahosi, te evamāhaṃsu:  ‘ediso, deva, hatthī seyyathāpi khīlo’ti.</p>

<p><a id="p_18Ud_513" class="ms"></a><span class="parno">24</span>
Yehi, bhikkhave, jaccandhehi hatthissa soṇḍo diṭṭho ahosi, te evamāhaṃsu:  ‘ediso, deva, hatthī seyyathāpi nangalīsā’ti.</p>

<p><a id="p_18Ud_514" class="ms"></a><span class="parno">25</span>
Yehi, bhikkhave, jaccandhehi hatthissa kāyo diṭṭho ahosi, te evamāhaṃsu:  ‘ediso, deva, hatthī seyyathāpi koṭṭho’ti.</p>

<p><a id="p_18Ud_515" class="ms"></a><span class="parno">26</span>
Yehi, bhikkhave, jaccandhehi hatthissa pādo diṭṭho ahosi, te evamāhaṃsu:  ‘ediso, deva, hatthī seyyathāpi thūṇo’ti.</p>

<p><a id="p_18Ud_516" class="ms"></a><span class="parno">27</span>
Yehi, bhikkhave, jaccandhehi hatthissa satthi diṭṭho ahosi, te evamāhaṃsu:  ‘ediso, deva, hatthī seyyathāpi udukkhalo’ti.</p>

<p><a id="p_18Ud_517" class="ms"></a><span class="parno">28</span>
Yehi, bhikkhave, jaccandhehi hatthissa nanguṭṭhaṃ diṭṭhaṃ ahosi, te evamāhaṃsu:  ‘ediso, deva, hatthī seyyathāpi musalo’ti.</p>

<p><a id="p_18Ud_518" class="ms"></a><span class="parno">29</span>
Yehi, bhikkhave, jaccandhehi hatthissa vāladhi diṭṭho ahosi, te evamāhaṃsu:  ‘ediso, deva, hatthī seyyathāpi sammajjanī’ti.</p>

<p><a id="p_18Ud_519" class="ms"></a><span class="parno">30</span>
Te ‘ediso hatthī, nediso hatthī; nediso hatthī, ediso hatthī’ti aññamaññaṃ muṭṭhīhi saṃsumbhiṃsu. Tena ca pana, bhikkhave, so rājā attamano ahosi.</p>

<p><a id="p_18Ud_520" class="ms"></a><span class="parno">31</span>
Evamevaṃ kho, bhikkhave, aññatitthiyā paribbājakā andhā acakkhukā. Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti. Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:  ‘ediso dhammo, nediso dhammo; nediso dhammo, ediso dhammo’"ti.</p>

<p><a id="p_18Ud_521" class="ms"></a><span class="parno">32</span>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote>

<p><a class="brnum" id="br65"></a><a id="p_18Ud_522" class="ms"></a><span class="parno">33</span>
"Imesu kira sajjanti,<br> eke samaṇabrāhmaṇā;<br>
Viggayha naṃ vivadanti,<br>
janā ekangadassino"ti.
</p>
</blockquote>
<p class="endsection">Catutthaṃ.</p>

</div>
</section>
<div id="nextprev"><a id="previous-sutta" href="./ud6.3.html"></a><a id="next-sutta" href="./ud6.5.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../ud/ud.html">Udana</a>6.4 - The First Discourse about the Various Sectarians
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
