<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Therigatha 13</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a class="pressed" href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Therigatha - The Verses of the Elder Nuns</h2>
<h3>Chapter 13: Groups of (about) Twenty Verses</h3>
<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>

<section class="raw_sutta">
<div lang="en">
</div><!--end English-->

<div lang="pi">
<h5>Ambapālītherīgāthā</h5>
<blockquote>

<p><span class="parno">252</span>
<a class="ms" id="p_19Th2_330"></a>
<a class="msdiv" id="msdiv252"></a>
"Kāḷakā bhamaravaṇṇasādisā,<br>
Vellitaggā mama muddhajā ahuṃ;<br>
Te jarāya sāṇavākasādisā,<br>
Saccavādivacanaṃ anaññathā.</p>

<p><span class="parno">253</span>
<a class="ms" id="p_19Th2_331"></a>
<a class="msdiv" id="msdiv253"></a>
Vāsitova surabhī karaṇḍako,<br>
<span class="var" title="pupphapūraṃ (s2, s3, pts1-2)" id="note76">Pupphapūra</span> mama <span class="var" title="uttamangabhūto (s2, s3, mr) | uttamangabhu (pts1-2)" id="note77">uttamangajo</span>;<br>
Taṃ jarāyatha salomagandhikaṃ,<br>
Saccavādivacanaṃ anaññathā.</p>

<p><span class="parno">254</span>
<a class="ms" id="p_19Th2_332"></a>
<a class="msdiv" id="msdiv254"></a>
Kānanaṃva sahitaṃ suropitaṃ,<br>
Kocchasūcivicitaggasobhitaṃ;<br>
Taṃ jarāya viralaṃ tahiṃ tahiṃ,<br>
Saccavādivacanaṃ anaññathā.</p>

<p><span class="parno">255</span>
<a class="pts1" id="pts148"></a>
<a class="ms" id="p_19Th2_333"></a>
<a class="msdiv" id="msdiv255"></a>
Kaṇhakhandhakasuvaṇṇamaṇḍitaṃ,<br>
Sobhate suveṇīhilankataṃ;<br>
Taṃ jarāya khalitaṃ siraṃ kataṃ,<br>
Saccavādivacanaṃ anaññathā.</p>

<p><span class="parno">256</span>
<a class="ms" id="p_19Th2_334"></a>
<a class="msdiv" id="msdiv256"></a>
Cittakārasukatāva lekhikā,<br>
Sobhare su bhamukā pure mama;<br>
Tā jarāya valibhippalambitā,<br>
Saccavādivacanaṃ anaññathā.</p>

<p><span class="parno">257</span>
<a class="ms" id="p_19Th2_335"></a>
<a class="msdiv" id="msdiv257"></a>
Bhassarā surucirā yathā maṇī,<br>
Nettahesumabhinīlamāyatā;<br>
Te jarāyabhihatā na sobhare,<br>
Saccavādivacanaṃ anaññathā.</p>

<p><span class="parno">258</span>
<a class="ms" id="p_19Th2_336"></a>
<a class="msdiv" id="msdiv258"></a>
Saṇhatungasadisī ca nāsikā,<br>
Sobhate su abhiyobbanaṃ pati;<br>
Sā jarāya upakūlitā viya,<br>
Saccavādivacanaṃ anaññathā.</p>

<p><span class="parno">259</span>
<a class="ms" id="p_19Th2_337"></a>
<a class="msdiv" id="msdiv259"></a>
Kankaṇaṃva sukataṃ suniṭṭhitaṃ,<br>
Sobhare su mama kaṇṇapāḷiyo;<br>
Tā jarāya valibhippalambitā,<br>
Saccavādivacanaṃ anaññathā.</p>

<p><span class="parno">260</span>
<a class="ms" id="p_19Th2_338"></a>
<a class="msdiv" id="msdiv260"></a>
Pattalīmakulavaṇṇasādisā,<br>
Sobhare su dantā pure mama;<br>
Te jarāya<q class="open" id="note78" title=" khaṇḍitā ca pītakā (sī ), khaṇḍā yavapītakā (syā2, syā3, pā1-2)"> khaṇḍitā cāsitā</q>,<br>
Saccavādivacanaṃ anaññathā.</p>

<p><span class="parno">261</span>
<a class="ms" id="p_19Th2_339"></a>
<a class="msdiv" id="msdiv261"></a>
Kānanamhi vanasaṇḍacārinī,<br>
Kokilāva madhuraṃ nikūjihaṃ;<br>
Taṃ jarāya khalitaṃ tahiṃ tahiṃ,<br>
Saccavādivacanaṃ anaññathā.</p>

<p><span class="parno">262</span>
<a class="ms" id="p_19Th2_340"></a>
<a class="msdiv" id="msdiv262"></a>
Saṇhakamburiva suppamajjitā,<br>
Sobhate su gīvā pure mama;<br>
Sā jarāya <span class="var" title="bhañjitā (?)" id="note80">bhaggā</span> vināmitā,<br>
Saccavādivacanaṃ anaññathā.</p>

<p><span class="parno">263</span>
<a class="pts1" id="pts149"></a>
<a class="ms" id="p_19Th2_341"></a>
<a class="msdiv" id="msdiv263"></a>
Vaṭṭapalighasadisopamā ubho,<br>
Sobhare su bāhā pure mama;<br>
Tā jarāya <span class="var" title="yathā pāṭalippalitā (bj, s2, s3, mr) | yathā pāṭalī dubbalikā (pts1-2)" id="note81">yatha pāṭalibbalitā</span>,<br>
Saccavādivacanaṃ anaññathā.</p>

<p><span class="parno">264</span>
<a class="ms" id="p_19Th2_342"></a>
<a class="msdiv" id="msdiv264"></a>
Saṇhamuddikasuvaṇṇamaṇḍitā,<br>
Sobhare su hatthā pure mama;<br>
Te jarāya yathā mūlamūlikā,<br>
Saccavādivacanaṃ anaññathā.</p>

<p><span class="parno">265</span>
<a class="ms" id="p_19Th2_343"></a>
<a class="msdiv" id="msdiv265"></a>
Pīnavaṭṭasahituggatā ubho,<br>
<span class="var" title="sobhate (s2, s3, pts1-2)" id="note82">Sobhare</span> su thanakā pure mama;<br>
Thevikīva lambanti nodakā,<br>
Saccavādivacanaṃ anaññathā.</p>

<p><span class="parno">266</span>
<a class="ms" id="p_19Th2_344"></a>
<a class="msdiv" id="msdiv266"></a>
Kañcanassa phalakaṃva sammaṭṭhaṃ,<br>
Sobhate su kāyo pure mama;<br>
So valīhi sukhumāhi otato,<br>
Saccavādivacanaṃ anaññathā.</p>

<p><span class="parno">267</span>
<a class="ms" id="p_19Th2_345"></a>
<a class="msdiv" id="msdiv267"></a>
Nāgabhogasadisopamā ubho,<br>
Sobhare su ūrū pure mama;<br>
Te jarāya yathā veḷunāḷiyo,<br>
Saccavādivacanaṃ anaññathā.</p>

<p><span class="parno">268</span>
<a class="ms" id="p_19Th2_346"></a>
<a class="msdiv" id="msdiv268"></a>
Saṇhanūpurasuvaṇṇamaṇḍitā,<br>
Sobhare su janghā pure mama;<br>
Tā jarāya tiladaṇḍakāriva,<br>
Saccavādivacanaṃ anaññathā.</p>

<p><span class="parno">269</span>
<a class="ms" id="p_19Th2_347"></a>
<a class="msdiv" id="msdiv269"></a>
Tūlapuṇṇasadisopamā ubho,<br>
Sobhare su pādā pure mama;<br>
Te jarāya phuṭitā valīmatā,<br>
Saccavādivacanaṃ anaññathā.</p>

<p><span class="parno">270</span>
<a class="pts1" id="pts150"></a>
<a class="ms" id="p_19Th2_348"></a>
<a class="msdiv" id="msdiv270"></a>
Ediso ahu ayaṃ samussayo,<br>
Jajjaro bahudukkhānamālayo;<br>
Sopalepapatito jarāgharo,<br>
Saccavādivacanaṃ anaññathā".</p>
</blockquote>
<h5>Rohinītherīgāthā</h5>
<blockquote>

<p><span class="parno">271</span>
<a class="ms" id="p_19Th2_350"></a>
<a class="msdiv" id="msdiv271"></a>
"‘<span class="var" title="bhoti tvaṃ sayasi (bj) | bhoti maṃ vipassi (s2, s3, pts1-2)" id="note84">Samaṇā’ti bhoti supi</span>,<br>
‘samaṇā’ti <span class="var" title="paṭibujjhasi (bj, s2, s3, pts1-2)" id="note85">pabujjhasi</span>;<br>
<span class="var" title="samaṇānameva (bj, s2, s3, pts1-2)" id="note86">Samaṇāneva</span> kittesi,<br>
<span class="var" title="samaṇī nu (mr)" id="note87">samaṇī nūna</span> bhavissasi.</p>

<p><span class="parno">272</span>
<a class="ms" id="p_19Th2_351"></a>
<a class="msdiv" id="msdiv272"></a>
Vipulaṃ annañca pānañca,<br>
samaṇānaṃ <span class="var" title="payacchasi (bj) | pavecchasi (s2, s3, pts1-2)" id="note88">paveccasi</span>;<br>
Rohinī dāni pucchāmi,<br>
kena te samaṇā piyā.</p>

<p><span class="parno">273</span>
<a class="ms" id="p_19Th2_352"></a>
<a class="msdiv" id="msdiv273"></a>
Akammakāmā alasā,<br>
paradattūpajīvino;<br>
Āsaṃsukā sādukāmā,<br>
kena te samaṇā piyā".</p>

<p><span class="parno">274</span>
<a class="ms" id="p_19Th2_353"></a>
<a class="msdiv" id="msdiv274"></a>
"Cirassaṃ vata maṃ tāta,<br>
samaṇānaṃ paripucchasi;<br>
Tesaṃ te kittayissāmi,<br>
paññāsīlaparakkamaṃ.</p>

<p><span class="parno">275</span>
<a class="ms" id="p_19Th2_354"></a>
<a class="msdiv" id="msdiv275"></a>
Kammakāmā analasā,<br>
kammaseṭṭhassa kārakā;<br>
Rāgaṃ dosaṃ pajahanti,<br>
tena me samaṇā piyā.</p>

<p><span class="parno">276</span>
<a class="ms" id="p_19Th2_355"></a>
<a class="msdiv" id="msdiv276"></a>
Tīṇi pāpassa mūlāni,<br>
dhunanti sucikārino;<br>
Sabbaṃ pāpaṃ pahīnesaṃ,<br>
tena me samaṇā piyā.</p>

<p><span class="parno">277</span>
<a class="ms" id="p_19Th2_356"></a>
<a class="msdiv" id="msdiv277"></a>
Kāyakammaṃ suci nesaṃ,<br>
vacīkammañca tādisaṃ;<br>
Manokammaṃ suci nesaṃ,<br>
tena me samaṇā piyā.</p>

<p><span class="parno">278</span>
<a class="ms" id="p_19Th2_357"></a>
<a class="msdiv" id="msdiv278"></a>
Vimalā sankhamuttāva,<br>
suddhā santarabāhirā;<br>
Puṇṇā <span class="var" title="sukkehi dhammehi (bj, s2, s3)" id="note89">sukkāna dhammānaṃ</span>,<br>
tena me samaṇā piyā.</p>

<p><span class="parno">279</span>
<a class="ms" id="p_19Th2_358"></a>
<a class="msdiv" id="msdiv279"></a>
Bahussutā dhammadharā,<br>
ariyā dhammajīvino;<br>
Atthaṃ dhammañca desenti,<br>
tena me samaṇā piyā.</p>

<p><span class="parno">280</span>
<a class="ms" id="p_19Th2_359"></a>
<a class="msdiv" id="msdiv280"></a>
Bahussutā dhammadharā,<br>
ariyā dhammajīvino;<br>
Ekaggacittā satimanto,<br>
tena me samaṇā piyā.</p>

<p><span class="parno">281</span>
<a class="ms" id="p_19Th2_360"></a>
<a class="msdiv" id="msdiv281"></a>
Dūrangamā satimanto,<br>
mantabhāṇī anuddhatā;<br>
Dukkhassantaṃ pajānanti,<br>
tena me samaṇā piyā.</p>

<p><span class="parno">282</span>
<a class="ms" id="p_19Th2_361"></a>
<a class="msdiv" id="msdiv282"></a>
Yasmā gāmā pakkamanti,<br>
na vilokenti kiñcanaṃ;<br>
Anapekkhāva gacchanti,<br>
tena me samaṇā piyā.</p>

<p><span class="parno">283</span>
<a class="pts1" id="pts151"></a>
<a class="ms" id="p_19Th2_362"></a>
<a class="msdiv" id="msdiv283"></a>
Na te saṃ koṭṭhe openti,<br>
na kumbhiṃ na khaḷopiyaṃ;<br>
Pariniṭṭhitamesānā,<br>
tena me samaṇā piyā.</p>

<p><span class="parno">284</span>
<a class="ms" id="p_19Th2_363"></a>
<a class="msdiv" id="msdiv284"></a>
Na te hiraññaṃ gaṇhanti,<br>
na suvaṇṇaṃ na rūpiyaṃ;<br>
Paccuppannena yāpenti,<br>
tena me samaṇā piyā.</p>

<p><span class="parno">285</span>
<a class="ms" id="p_19Th2_364"></a>
<a class="msdiv" id="msdiv285"></a>
Nānākulā pabbajitā,<br>
nānājanapadehi ca;<br>
Aññamaññaṃ <span class="var" title="pihayanti (mr)" id="note90">piyāyanti</span>,<br>
tena me samaṇā piyā".</p>

<p><span class="parno">286</span>
<a class="ms" id="p_19Th2_365"></a>
<a class="msdiv" id="msdiv286"></a>
"Atthāya vata no bhoti,<br>
kule jātāsi rohinī;<br>
Saddhā buddhe ca dhamme ca,<br>
saṃghe ca tibbagāravā.</p>

<p><span class="parno">287</span>
<a class="ms" id="p_19Th2_366"></a>
<a class="msdiv" id="msdiv287"></a>
Tuvaṃ hetaṃ pajānāsi,<br>
puññakkhettaṃ anuttaraṃ;<br>
Amhampi ete samaṇā,<br>
paṭigaṇhanti dakkhiṇaṃ.</p>

<p><span class="parno">288</span>
<a class="ms" id="p_19Th2_367"></a>
<a class="msdiv" id="msdiv288"></a>
Patiṭṭhito hettha yañño,<br>
vipulo no bhavissati";<br>
"Sace bhāyasi dukkhassa,<br>
sace te dukkhamappiyaṃ.</p>

<p><span class="parno">289</span>
<a class="ms" id="p_19Th2_368"></a>
<a class="msdiv" id="msdiv289"></a>
Upehi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāhi sīlāni,<br>
taṃ te atthāya hehiti".</p>

<p><span class="parno">290</span>
<a class="ms" id="p_19Th2_369"></a>
<a class="msdiv" id="msdiv290"></a>
"Upemi saraṇaṃ buddhaṃ,<br>
dhammaṃ saṃghañca tādinaṃ;<br>
Samādiyāmi sīlāni,<br>
taṃ me atthāya hehiti.</p>

<p><span class="parno">291</span>
<a class="ms" id="p_19Th2_370"></a>
<a class="msdiv" id="msdiv291"></a>
Brahmabandhu pure āsiṃ,<br>
so idānimhi brāhmaṇo;<br>
Tevijjo sottiyo camhi,<br>
vedagū camhi nhātako".</p>
</blockquote>
<h5>Cāpātherīgāthā</h5>
<blockquote>

<p><span class="parno">292</span>
<a class="ms" id="p_19Th2_372"></a>
<a class="msdiv" id="msdiv292"></a>
"Laṭṭhihattho pure āsi,<br>
so dāni migaluddako;<br>
Āsāya palipā ghorā,<br>
nāsakkhi pārametave.</p>

<p><span class="parno">293</span>
<a class="ms" id="p_19Th2_373"></a>
<a class="msdiv" id="msdiv293"></a>
Sumattaṃ maṃ maññamānā,<br>
cāpā puttamatosayi;<br>
Cāpāya bandhanaṃ chetvā,<br>
pabbajissaṃ punopahaṃ".</p>

<p><span class="parno">294</span>
<a class="ms" id="p_19Th2_374"></a>
<a class="msdiv" id="msdiv294"></a>
"Mā me kujjhi mahāvīra,<br>
mā me kujjhi mahāmuni;<br>
Na hi kodhaparetassa,<br>
suddhi atthi kuto tapo".</p>

<p><span class="parno">295</span>
<a class="pts1" id="pts152"></a>
<a class="ms" id="p_19Th2_375"></a>
<a class="msdiv" id="msdiv295"></a>
"Pakkamissañca nāḷāto,<br>
kodha nāḷāya vacchati;<br>
Bandhantī itthirūpena,<br>
samaṇe <span class="var" title="dhammajīvine (mr)" id="note92">dhammajīvino</span>".</p>

<p><span class="parno">296</span>
<a class="ms" id="p_19Th2_376"></a>
<a class="msdiv" id="msdiv296"></a>
"Ehi kāḷa nivattassu,<br>
bhuñja kāme yathā pure;<br>
Ahañca te vasīkatā,<br>
ye ca me santi ñātakā".</p>

<p><span class="parno">297</span>
<a class="ms" id="p_19Th2_377"></a>
<a class="msdiv" id="msdiv297"></a>
"Etto cāpe catubbhāgaṃ,<br>
yathā bhāsasi tvañca me;<br>
Tayi rattassa posassa,<br>
uḷāraṃ vata taṃ siyā".</p>

<p><span class="parno">298</span>
<a class="ms" id="p_19Th2_378"></a>
<a class="msdiv" id="msdiv298"></a>
"Kāḷanginiṃva takkāriṃ,<br>
pupphitaṃ girimuddhani;<br>
Phullaṃ dālimalaṭṭhiṃva,<br>
antodīpeva pāṭaliṃ.</p>

<p><span class="parno">299</span>
<a class="ms" id="p_19Th2_379"></a>
<a class="msdiv" id="msdiv299"></a>
Haricandanalittangiṃ,<br>
kāsikuttamadhāriniṃ;<br>
Taṃ maṃ rūpavatiṃ santiṃ,<br>
kassa ohāya gacchasi".</p>

<p><span class="parno">300</span>
<a class="ms" id="p_19Th2_380"></a>
<a class="msdiv" id="msdiv300"></a>
"Sākuntikova <span class="var" title="sakuṇaṃ (s2, s3)" id="note93">sakuṇiṃ</span>,<br>
yathā bandhitumicchati;<br>
Āharimena rūpena,<br>
na maṃ tvaṃ bādhayissasi".</p>

<p><span class="parno">301</span>
<a class="ms" id="p_19Th2_381"></a>
<a class="msdiv" id="msdiv301"></a>
"Imañca me puttaphalaṃ,<br>
kāḷa uppāditaṃ tayā;<br>
Taṃ maṃ puttavatiṃ santiṃ,<br>
kassa ohāya gacchasi".</p>

<p><span class="parno">302</span>
<a class="ms" id="p_19Th2_382"></a>
<a class="msdiv" id="msdiv302"></a>
"Jahanti putte sappaññā,<br>
tato ñātī tato dhanaṃ;<br>
Pabbajanti mahāvīrā,<br>
nāgo chetvāva bandhanaṃ".</p>

<p><span class="parno">303</span>
<a class="ms" id="p_19Th2_383"></a>
<a class="msdiv" id="msdiv303"></a>
"Idāni te imaṃ puttaṃ,<br>
Daṇḍena churikāya vā;<br>
Bhūmiyaṃ vā <span class="var" title="nisumbheyyaṃ (bj, s2, s3, pts1-2)" id="note94">nisumbhissaṃ</span>,<br>
Puttasokā na gacchasi".</p>

<p><span class="parno">304</span>
<a class="ms" id="p_19Th2_384"></a>
<a class="msdiv" id="msdiv304"></a>
"Sace puttaṃ singālānaṃ,<br>
kukkurānaṃ padāhisi;<br>
Na maṃ puttakatte jammi,<br>
punarāvattayissasi".</p>

<p><span class="parno">305</span>
<a class="pts1" id="pts153"></a>
<a class="ms" id="p_19Th2_385"></a>
<a class="msdiv" id="msdiv305"></a>
"Handa kho dāni bhaddante,<br>
kuhiṃ kāḷa gamissasi;<br>
Katamaṃ gāmanigamaṃ,<br>
nagaraṃ rājadhāniyo".</p>

<p><span class="parno">306</span>
<a class="ms" id="p_19Th2_386"></a>
<a class="msdiv" id="msdiv306"></a>
"Ahumha pubbe gaṇino,<br>
Assamaṇā samaṇamānino;<br>
Gāmena gāmaṃ vicarimha,<br>
Nagare rājadhāniyo.</p>

<p><span class="parno">307</span>
<a class="ms" id="p_19Th2_387"></a>
<a class="msdiv" id="msdiv307"></a>
Eso hi bhagavā buddho,<br>
nadiṃ nerañjaraṃ pati;<br>
Sabbadukkhappahānāya,<br>
dhammaṃ deseti pāṇinaṃ;<br>
Tassāhaṃ santikaṃ gacchaṃ,<br>
so me satthā bhavissati".</p>

<p><span class="parno">308</span>
<a class="ms" id="p_19Th2_388"></a>
<a class="msdiv" id="msdiv308"></a>
"Vandanaṃ dāni vajjāsi,<br>
lokanāthaṃ anuttaraṃ;<br>
Padakkhiṇañca katvāna,<br>
ādiseyyāsi dakkhiṇaṃ".</p>

<p><span class="parno">309</span>
<a class="ms" id="p_19Th2_389"></a>
<a class="msdiv" id="msdiv309"></a>
"Etaṃ kho labbhamamhehi,<br>
yathā bhāsasi tvañca me;<br>
Vandanaṃ dāni te vajjaṃ,<br>
lokanāthaṃ anuttaraṃ;<br>
Padakkhiṇañca katvāna,<br>
ādisissāmi dakkhiṇaṃ".</p>

<p><span class="parno">310</span>
<a class="ms" id="p_19Th2_390"></a>
<a class="msdiv" id="msdiv310"></a>
Tato ca kāḷo pakkāmi,<br>
nadiṃ nerañjaraṃ pati;<br>
So addasāsi sambuddhaṃ,<br>
desentaṃ amataṃ padaṃ.</p>

<p><span class="parno">311</span>
<a class="ms" id="p_19Th2_391"></a>
<a class="msdiv" id="msdiv311"></a>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyaṃ caṭṭhangikaṃ maggaṃ,<br>
dukkhūpasamagāminaṃ.</p>

<p><span class="parno">312</span>
<a class="ms" id="p_19Th2_392"></a>
<a class="msdiv" id="msdiv312"></a>
Tassa pādāni vanditvā,<br>
Katvāna <span class="var" title="taṃ (bj)" id="note95">naṃ</span> padakkhiṇaṃ;<br>
Cāpāya ādisitvāna,<br>
Pabbajiṃ anagāriyaṃ;<br>
Tisso vijjā anuppattā,<br>
Kataṃ buddhassa sāsanaṃ.</p>
</blockquote>
<h5>Sundarītherīgāthā</h5>
<blockquote>

<p><span class="parno">313</span>
<a class="ms" id="p_19Th2_394"></a>
<a class="msdiv" id="msdiv313"></a>
"Petāni bhoti puttāni,<br>
khādamānā tuvaṃ pure;<br>
Tuvaṃ divā ca ratto ca,<br>
atīva paritappasi.</p>

<p><span class="parno">314</span>
<a class="ms" id="p_19Th2_395"></a>
<a class="msdiv" id="msdiv314"></a>
Sājja sabbāni khāditvā,<br>
<span class="var" title="satta puttāni (s2, s3, pts1-2)" id="note96">sataputtāni</span> brāhmaṇī;<br>
Vāseṭṭhi kena vaṇṇena,<br>
na bāḷhaṃ paritappasi".</p>

<p><span class="parno">315</span>
<a class="ms" id="p_19Th2_396"></a>
<a class="msdiv" id="msdiv315"></a>
"Bahūni puttasatāni,<br>
ñātisanghasatāni ca;<br>
Khāditāni atītaṃse,<br>
mama tuyhañca brāhmaṇa.</p>

<p><span class="parno">316</span>
<a class="ms" id="p_19Th2_397"></a>
<a class="msdiv" id="msdiv316"></a>
Sāhaṃ nissaraṇaṃ ñatvā,<br>
jātiyā maraṇassa ca;<br>
Na socāmi na rodāmi,<br>
na cāpi paritappayiṃ".</p>

<p><span class="parno">317</span>
<a class="pts1" id="pts154"></a>
<a class="ms" id="p_19Th2_398"></a>
<a class="msdiv" id="msdiv317"></a>
"Abbhutaṃ vata vāseṭṭhi,<br>
vācaṃ bhāsasi edisiṃ;<br>
Kassa tvaṃ dhammamaññāya,<br>
<span class="var" title="thiraṃ (bj)" id="note97">giraṃ</span> bhāsasi edisiṃ".</p>

<p><span class="parno">318</span>
<a class="ms" id="p_19Th2_399"></a>
<a class="msdiv" id="msdiv318"></a>
"Esa brāhmaṇa sambuddho,<br>
nagaraṃ mithilaṃ pati;<br>
Sabbadukkhappahānāya,<br>
dhammaṃ desesi pāṇinaṃ.</p>

<p><span class="parno">319</span>
<a class="ms" id="p_19Th2_400"></a>
<a class="msdiv" id="msdiv319"></a>
<span class="var" title="tassāhaṃ (s2, s3, pts1-2)" id="note98">Tassa</span> <span class="var" title="brāhmaṇa (bj, s2, s3, pts1-2)" id="note99">brahme</span> arahato,<br>
dhammaṃ sutvā nirūpadhiṃ;<br>
Tattha viññātasaddhammā,<br>
puttasokaṃ byapānudiṃ".</p>

<p><span class="parno">320</span>
<a class="ms" id="p_19Th2_401"></a>
<a class="msdiv" id="msdiv320"></a>
"So ahampi gamissāmi,<br>
nagaraṃ mithilaṃ pati;<br>
Appeva maṃ so bhagavā,<br>
sabbadukkhā pamocaye".</p>

<p><span class="parno">321</span>
<a class="ms" id="p_19Th2_402"></a>
<a class="msdiv" id="msdiv321"></a>
Addasa brāhmaṇo buddhaṃ,<br>
vippamuttaṃ nirūpadhiṃ;<br>
Svassa dhammamadesesi,<br>
muni dukkhassa pāragū.</p>

<p><span class="parno">322</span>
<a class="ms" id="p_19Th2_403"></a>
<a class="msdiv" id="msdiv322"></a>
Dukkhaṃ dukkhasamuppādaṃ,<br>
dukkhassa ca atikkamaṃ;<br>
Ariyaṃ caṭṭhangikaṃ maggaṃ,<br>
dukkhūpasamagāminaṃ.</p>

<p><span class="parno">323</span>
<a class="ms" id="p_19Th2_404"></a>
<a class="msdiv" id="msdiv323"></a>
Tattha viññātasaddhammo,<br>
pabbajjaṃ samarocayi;<br>
Sujāto tīhi rattīhi,<br>
tisso vijjā aphassayi.</p>

<p><span class="parno">324</span>
<a class="ms" id="p_19Th2_405"></a>
<a class="msdiv" id="msdiv324"></a>
"Ehi sārathi gacchāhi,<br>
rathaṃ niyyādayāhimaṃ;<br>
Ārogyaṃ brāhmaṇiṃ <span class="var" title="vajjā (bj)" id="note100">vajja</span>,<br>
‘<span class="var" title="pabbajito (bj, s2, s3, pts1-2)" id="note101">pabbaji</span> dāni brāhmaṇo;<br>
Sujāto tīhi rattīhi,<br>
tisso vijjā aphassayi’".</p>

<p><span class="parno">325</span>
<a class="ms" id="p_19Th2_406"></a>
<a class="msdiv" id="msdiv325"></a>
Tato ca rathamādāya,<br>
sahassañcāpi sārathi;<br>
Ārogyaṃ brāhmaṇiṃvoca,<br>
"pabbaji dāni brāhmaṇo;<br>
Sujāto tīhi rattīhi,<br>
tisso vijjā aphassayi".</p>

<p><span class="parno">326</span>
<a class="ms" id="p_19Th2_407"></a>
<a class="msdiv" id="msdiv326"></a>
"Etañcāhaṃ assarathaṃ,<br>
sahassañcāpi sārathi;<br>
Tevijjaṃ brāhmaṇaṃ <span class="var" title="ñatvā (bj)" id="note102">sutvā</span>,<br>
puṇṇapattaṃ dadāmi te".</p>

<p><span class="parno">327</span>
<a class="ms" id="p_19Th2_408"></a>
<a class="msdiv" id="msdiv327"></a>
"Tuyheva hotvassaratho,<br>
sahassañcāpi brāhmaṇi;<br>
Ahampi pabbajissāmi,<br>
varapaññassa santike".</p>

<p><span class="parno">328</span>
<a class="pts1" id="pts155"></a>
<a class="ms" id="p_19Th2_409"></a>
<a class="msdiv" id="msdiv328"></a>
"Hatthī gavassaṃ maṇikuṇḍalañca,<br>
Phītañcimaṃ gahavibhavaṃ pahāya;<br>
Pitā pabbajito tuyhaṃ,<br>
Bhuñja bhogāni sundarī;<br>
Tuvaṃ dāyādikā kule".</p>

<p><span class="parno">329</span>
<a class="ms" id="p_19Th2_410"></a>
<a class="msdiv" id="msdiv329"></a>
"Hatthī gavassaṃ maṇikuṇḍalañca,<br>
Rammaṃ cimaṃ gahavibhavaṃ pahāya;<br>
Pitā pabbajito mayhaṃ,<br>
Puttasokena aṭṭito;<br>
Ahampi pabbajissāmi,<br>
Bhātusokena aṭṭitā".</p>

<p><span class="parno">330</span>
<a class="ms" id="p_19Th2_411"></a>
<a class="msdiv" id="msdiv330"></a>
"So te ijjhatu sankappo,<br>
yaṃ tvaṃ patthesi sundarī;<br>
Uttiṭṭhapiṇḍo uñcho ca,<br>
paṃsukūlañca cīvaraṃ;<br>
Etāni abhisambhontī,<br>
paraloke anāsavā".</p>

<p><span class="parno">331</span>
<a class="ms" id="p_19Th2_412"></a>
<a class="msdiv" id="msdiv331"></a>
"Sikkhamānāya me ayye,<br>
dibbacakkhu visodhitaṃ;<br>
Pubbenivāsaṃ jānāmi,<br>
yattha me vusitaṃ pure.</p>

<p><span class="parno">332</span>
<a class="ms" id="p_19Th2_413"></a>
<a class="msdiv" id="msdiv332"></a>
Tuvaṃ nissāya kalyāṇi,<br>
theri saṃghassa sobhane;<br>
Tisso vijjā anuppattā,<br>
kataṃ buddhassa sāsanaṃ.</p>

<p><span class="parno">333</span>
<a class="ms" id="p_19Th2_414"></a>
<a class="msdiv" id="msdiv333"></a>
Anujānāhi me ayye,<br>
icche sāvatthi gantave;<br>
Sīhanādaṃ nadissāmi,<br>
buddhaseṭṭhassa santike".</p>

<p><span class="parno">334</span>
<a class="ms" id="p_19Th2_415"></a>
<a class="msdiv" id="msdiv334"></a>
"Passa sundari satthāraṃ,<br>
hemavaṇṇaṃ harittacaṃ;<br>
Adantānaṃ dametāraṃ,<br>
sambuddhamakutobhayaṃ".</p>

<p><span class="parno">335</span>
<a class="ms" id="p_19Th2_416"></a>
<a class="msdiv" id="msdiv335"></a>
"Passa sundarimāyantiṃ,<br>
vippamuttaṃ nirūpadhiṃ;<br>
Vītarāgaṃ visaṃyuttaṃ,<br>
katakiccamanāsavaṃ.</p>

<p><span class="parno">336</span>
<a class="ms" id="p_19Th2_417"></a>
<a class="msdiv" id="msdiv336"></a>
Bārāṇasito nikkhamma,<br>
tava santikamāgatā;<br>
Sāvikā te mahāvīra,<br>
pāde vandati sundarī.</p>

<p><span class="parno">337</span>
<a class="ms" id="p_19Th2_418"></a>
<a class="msdiv" id="msdiv337"></a>
Tuvaṃ buddho tuvaṃ satthā,<br>
tuyhaṃ dhītāmhi brāhmaṇa;<br>
Orasā mukhato jātā,<br>
katakiccā anāsavā".</p>

<p><span class="parno">338</span>
<a class="pts1" id="pts156"></a>
<a class="ms" id="p_19Th2_419"></a>
<a class="msdiv" id="msdiv338"></a>
"Tassā te svāgataṃ bhadde,<br>
<span class="var" title="atho (mr)" id="note103">tato</span> te adurāgataṃ;<br>
Evañhi dantā āyanti,<br>
satthu pādāni vandikā;<br>
Vītarāgā visaṃyuttā,<br>
katakiccā anāsavā".</p>
</blockquote>
<h5>Subhākammāradhītutherīgāthā</h5>
<blockquote>

<p><span class="parno">339</span>
<a class="ms" id="p_19Th2_421"></a>
<a class="msdiv" id="msdiv339"></a>
"Daharāhaṃ suddhavasanā,<br>
yaṃ pure dhammamassuṇiṃ;<br>
Tassā me appamattāya,<br>
saccābhisamayo ahu.</p>

<p><span class="parno">340</span>
<a class="ms" id="p_19Th2_422"></a>
<a class="msdiv" id="msdiv340"></a>
Tatohaṃ sabbakāmesu,<br>
bhusaṃ aratimajjhagaṃ;<br>
Sakkāyasmiṃ bhayaṃ disvā,<br>
<span class="var" title="nekkhammaññeva (bj) | nekkhammasseva (s2, s3) | nekkhammaṃ yeva (pts1-2)" id="note104">nekkhammameva</span> pīhaye.</p>

<p><span class="parno">341</span>
<a class="ms" id="p_19Th2_423"></a>
<a class="msdiv" id="msdiv341"></a>
Hitvānahaṃ ñātigaṇaṃ,<br>
dāsakammakarāni ca;<br>
Gāmakhettāni phītāni,<br>
ramaṇīye pamodite.</p>

<p><span class="parno">342</span>
<a class="ms" id="p_19Th2_424"></a>
<a class="msdiv" id="msdiv342"></a>
Pahāyahaṃ pabbajitā,<br>
sāpateyyamanappakaṃ;<br>
Evaṃ saddhāya nikkhamma,<br>
saddhamme suppavedite.</p>

<p><span class="parno">343</span>
<a class="ms" id="p_19Th2_425"></a>
<a class="msdiv" id="msdiv343"></a>
<span class="var" title="na me taṃ (bj, s2, s3, pts1-2)" id="note105">Netaṃ</span> assa patirūpaṃ,<br>
Ākiñcaññañhi patthaye;<br>
<span class="var" title="yā (s2, s3, pts1-2)" id="note106">Yo</span> jātarūpaṃ rajataṃ,<br>
<span class="var" title="ṭhapetvā (s2, s3, pts1-2) | thapetvā (mr)" id="note107">Chaḍḍetvā</span> <span class="var" title="punarāgahe (mr)" id="note108">punarāgame</span>.</p>

<p><span class="parno">344</span>
<a class="ms" id="p_19Th2_426"></a>
<a class="msdiv" id="msdiv344"></a>
Rajataṃ jātarūpaṃ vā,<br>
na bodhāya na santiyā;<br>
Netaṃ samaṇasāruppaṃ,<br>
na etaṃ ariyaddhanaṃ.</p>

<p><span class="parno">345</span>
<a class="ms" id="p_19Th2_427"></a>
<a class="msdiv" id="msdiv345"></a>
Lobhanaṃ madanañcetaṃ,<br>
mohanaṃ rajavaḍḍhanaṃ;<br>
Sāsankaṃ bahuāyāsaṃ,<br>
natthi cettha dhuvaṃ ṭhiti.</p>

<p><span class="parno">346</span>
<a class="ms" id="p_19Th2_428"></a>
<a class="msdiv" id="msdiv346"></a>
Ettha rattā pamattā ca,<br>
saṃkiliṭṭhamanā narā;<br>
Aññamaññena byāruddhā,<br>
puthu kubbanti medhagaṃ.</p>

<p><span class="parno">347</span>
<a class="ms" id="p_19Th2_429"></a>
<a class="msdiv" id="msdiv347"></a>
Vadho bandho parikleso,<br>
jāni sokapariddavo;<br>
Kāmesu adhipannānaṃ,<br>
dissate byasanaṃ bahuṃ.</p>

<p><span class="parno">348</span>
<a class="ms" id="p_19Th2_430"></a>
<a class="msdiv" id="msdiv348"></a>
Taṃ maṃ ñātī amittāva,<br>
kiṃ vo kāmesu yuñjatha;<br>
Jānātha maṃ pabbajitaṃ,<br>
kāmesu bhayadassiniṃ.</p>

<p><span class="parno">349</span>
<a class="pts1" id="pts157"></a>
<a class="ms" id="p_19Th2_431"></a>
<a class="msdiv" id="msdiv349"></a>
Na hiraññasuvaṇṇena,<br>
parikkhīyanti āsavā;<br>
Amittā vadhakā kāmā,<br>
sapattā sallabandhanā.</p>

<p><span class="parno">350</span>
<a class="ms" id="p_19Th2_432"></a>
<a class="msdiv" id="msdiv350"></a>
Taṃ maṃ ñātī amittāva,<br>
kiṃ vo kāmesu yuñjatha;<br>
Jānātha maṃ pabbajitaṃ,<br>
muṇḍaṃ sanghāṭipārutaṃ.</p>

<p><span class="parno">351</span>
<a class="ms" id="p_19Th2_433"></a>
<a class="msdiv" id="msdiv351"></a>
Uttiṭṭhapiṇḍo uñcho ca,<br>
paṃsukūlañca cīvaraṃ;<br>
Etaṃ kho mama sāruppaṃ,<br>
anagārūpanissayo.</p>

<p><span class="parno">352</span>
<a class="ms" id="p_19Th2_434"></a>
<a class="msdiv" id="msdiv352"></a>
Vantā mahesīhi kāmā,<br>
ye dibbā ye ca mānusā;<br>
Khemaṭṭhāne vimuttā te,<br>
pattā te acalaṃ sukhaṃ.</p>

<p><span class="parno">353</span>
<a class="ms" id="p_19Th2_435"></a>
<a class="msdiv" id="msdiv353"></a>
Māhaṃ kāmehi sangacchiṃ,<br>
yesu tāṇaṃ na vijjati;<br>
Amittā vadhakā kāmā,<br>
aggikkhandhūpamā dukhā.</p>

<p><span class="parno">354</span>
<a class="ms" id="p_19Th2_436"></a>
<a class="msdiv" id="msdiv354"></a>
Paripantho esa bhayo,<br>
savighāto sakaṇṭako;<br>
Gedho suvisamo <span class="var" title="lepo (bj)" id="note109">ceso</span>,<br>
mahanto mohanāmukho.</p>

<p><span class="parno">355</span>
<a class="ms" id="p_19Th2_437"></a>
<a class="msdiv" id="msdiv355"></a>
Upasaggo bhīmarūpo,<br>
kāmā sappasirūpamā;<br>
Ye bālā abhinandanti,<br>
andhabhūtā puthujjanā.</p>

<p><span class="parno">356</span>
<a class="ms" id="p_19Th2_438"></a>
<a class="msdiv" id="msdiv356"></a>
Kāmapankena sattā hi,<br>
bahū loke aviddasū;<br>
Pariyantaṃ na jānanti,<br>
jātiyā maraṇassa ca.</p>

<p><span class="parno">357</span>
<a class="ms" id="p_19Th2_439"></a>
<a class="msdiv" id="msdiv357"></a>
Duggatigamanaṃ maggaṃ,<br>
manussā kāmahetukaṃ;<br>
Bahuṃ ve paṭipajjanti,<br>
attano rogamāvahaṃ.</p>

<p><span class="parno">358</span>
<a class="ms" id="p_19Th2_440"></a>
<a class="msdiv" id="msdiv358"></a>
Evaṃ amittajananā,<br>
tāpanā saṃkilesikā;<br>
Lokāmisā bandhanīyā,<br>
kāmā maraṇabandhanā.</p>

<p><span class="parno">359</span>
<a class="ms" id="p_19Th2_441"></a>
<a class="msdiv" id="msdiv359"></a>
Ummādanā ullapanā,<br>
kāmā cittappamaddino;<br>
Sattānaṃ saṃkilesāya,<br>
<span class="var" title="khipaṃ (bj)" id="note110">khippaṃ</span> mārena oḍḍitaṃ.</p>

<p><span class="parno">360</span>
<a class="pts1" id="pts158"></a>
<a class="ms" id="p_19Th2_442"></a>
<a class="msdiv" id="msdiv360"></a>
Anantādīnavā kāmā,<br>
bahudukkhā mahāvisā;<br>
Appassādā raṇakarā,<br>
sukkapakkhavisosanā.</p>

<p><span class="parno">361</span>
<a class="ms" id="p_19Th2_443"></a>
<a class="msdiv" id="msdiv361"></a>
Sāhaṃ etādisaṃ katvā,<br>
byasanaṃ kāmahetukaṃ;<br>
Na taṃ paccāgamissāmi,<br>
nibbānābhiratā sadā.</p>

<p><span class="parno">362</span>
<a class="ms" id="p_19Th2_444"></a>
<a class="msdiv" id="msdiv362"></a>
Raṇaṃ <span class="var" title="taritvā (bj)" id="note111">karitvā</span> kāmānaṃ,<br>
sītibhāvābhikankhinī;<br>
Appamattā vihassāmi,<br>
sabbasaṃyojanakkhaye.</p>

<p><span class="parno">363</span>
<a class="ms" id="p_19Th2_445"></a>
<a class="msdiv" id="msdiv363"></a>
Asokaṃ virajaṃ khemaṃ,<br>
ariyaṭṭhangikaṃ ujuṃ;<br>
Taṃ maggaṃ anugacchāmi,<br>
yena tiṇṇā mahesino".</p>

<p><span class="parno">364</span>
<a class="ms" id="p_19Th2_446"></a>
<a class="msdiv" id="msdiv364"></a>
"Imaṃ passatha dhammaṭṭhaṃ,<br>
subhaṃ kammāradhītaraṃ;<br>
Anejaṃ upasampajja,<br>
rukkhamūlamhi jhāyati.</p>

<p><span class="parno">365</span>
<a class="ms" id="p_19Th2_447"></a>
<a class="msdiv" id="msdiv365"></a>
Ajjaṭṭhamī pabbajitā,<br>
saddhā saddhammasobhanā;<br>
Vinītuppalavaṇṇāya,<br>
tevijjā maccuhāyinī.</p>

<p><span class="parno">366</span>
<a class="ms" id="p_19Th2_448"></a>
<a class="msdiv" id="msdiv366"></a>
Sāyaṃ bhujissā anaṇā,<br>
bhikkhunī bhāvitindriyā;<br>
Sabbayogavisaṃyuttā,<br>
katakiccā anāsavā".</p>

<p><span class="parno">367</span>
<a class="ms" id="p_19Th2_449"></a>
<a class="msdiv" id="msdiv367"></a>
Taṃ sakko devasanghena,<br>
upasankamma iddhiyā;<br>
Namassati bhūtapati,<br>
subhaṃ kammāradhītaranti.</p>
</blockquote>
</div><!--end Pali-->

</section>
<div id="nextprev"><a id="previous-sutta" href="../thi/thi12.html"></a><a id="next-sutta" href="../thi/thi14.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../thi/thi.html">Therigatha</a>Chapter 13
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
