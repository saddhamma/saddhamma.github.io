<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Therigatha 5</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a class="pressed" href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Therigatha - The Verses of the Elder Nuns</h2>
<h3>Chapter 5: Groups of Five Verses</h3>
<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>

<section class="raw_sutta">
<div lang="en">
</div><!--end English-->

<div lang="pi">
<h5>Aññataratherīgāthā</h5>
<blockquote>

<p><span class="parno">67</span>

"Paṇṇavīsativassāni,<br>
yato pabbajitā ahaṃ;<br>
Nāccharāsanghātamattampi,<br>
cittassūpasamajjhagaṃ.</p>

<p><span class="parno">68</span>

Aladdhā cetaso santiṃ,<br>
kāmarāgenavassutā;<br>
Bāhā paggayha kandantī,<br>
vihāraṃ pāvisiṃ ahaṃ.</p>

<p><span class="parno">69</span>

Sā bhikkhuniṃ upāgacchiṃ,<br>
yā me saddhāyikā ahu;<br>
Sā me dhammamadesesi,<br>
khandhāyatanadhātuyo.</p>

<p><span class="parno">70</span>

Tassā dhammaṃ suṇitvāna,<br>
ekamante upāvisiṃ;<br>
Pubbenivāsaṃ jānāmi,<br>
dibbacakkhu visodhitaṃ.</p>

<p><span class="parno">71</span>
<a class="pts1" id="pts131"></a>

<span class="var" title="cetopariyañāṇañca (mr)" id="note29">Cetopariccañāṇañca</span>,<br>
sotadhātu visodhitā;<br>
Iddhīpi me sacchikatā,<br>
patto me āsavakkhayo;<br>
<span class="var" title="cha mebhiññā (s2, s3, pts1-2, mr)" id="note30">Chaḷabhiññā</span> sacchikatā,<br>
kataṃ buddhassa sāsanan"ti.</p>
</blockquote>
<h5>Vimalātherīgāthā</h5>
<blockquote>

<p><span class="parno">72</span>

"Mattā vaṇṇena rūpena,<br>
sobhaggena yasena ca;<br>
Yobbanena cupatthaddhā,<br>
aññāsamatimaññihaṃ.</p>

<p><span class="parno">73</span>

Vibhūsetvā imaṃ kāyaṃ,<br>
sucittaṃ bālalāpanaṃ;<br>
Aṭṭhāsiṃ vesidvāramhi,<br>
luddo pāsamivoḍḍiya.</p>

<p><span class="parno">74</span>

Piḷandhanaṃ vidaṃsentī,<br>
guyhaṃ pakāsikaṃ bahuṃ;<br>
Akāsiṃ vividhaṃ māyaṃ,<br>
ujjagghantī bahuṃ janaṃ.</p>

<p><span class="parno">75</span>

Sājja piṇḍaṃ caritvāna,<br>
muṇḍā sanghāṭipārutā;<br>
Nisinnā rukkhamūlamhi,<br>
avitakkassa lābhinī.</p>

<p><span class="parno">76</span>

Sabbe yogā samucchinnā,<br>
ye dibbā ye ca mānusā;<br>
Khepetvā āsave sabbe,<br>
sītibhūtāmhi nibbutā"ti.</p>
</blockquote>
<h5>Sīhātherīgāthā</h5>
<blockquote>

<p><span class="parno">77</span>

"Ayoniso manasikārā,<br>
kāmarāgena aṭṭitā;<br>
Ahosiṃ uddhatā pubbe,<br>
citte avasavattinī.</p>

<p><span class="parno">78</span>

Pariyuṭṭhitā klesehi,<br>
subhasaññānuvattinī;<br>
Samaṃ cittassa na labhiṃ,<br>
rāgacittavasānugā.</p>

<p><span class="parno">79</span>

Kisā paṇḍu vivaṇṇā ca,<br>
satta vassāni cārihaṃ;<br>
Nāhaṃ divā vā rattiṃ vā,<br>
sukhaṃ vindiṃ sudukkhitā.</p>

<p><span class="parno">80</span>

Tato rajjuṃ gahetvāna,<br>
pāvisiṃ vanamantaraṃ;<br>
Varaṃ me idha ubbandhaṃ,<br>
yañca hīnaṃ punācare.</p>

<p><span class="parno">81</span>
<a class="pts1" id="pts132."></a>

<span class="var" title="daḷhaṃ pāsaṃ (bj)" id="note33">Daḷhapāsaṃ</span> karitvāna,<br>
rukkhasākhāya bandhiya;<br>
Pakkhipiṃ pāsaṃ gīvāyaṃ,<br>
atha cittaṃ vimucci me"ti.</p>
</blockquote>
<h5>Sundarīnandā</h5>
<blockquote>

<p>
<span class="parno">82</span>

"Āturaṃ asuciṃ pūtiṃ,<br>
passa nande samussayaṃ;<br>
Asubhāya cittaṃ bhāvehi,<br>
ekaggaṃ susamāhitaṃ.</p>

<p><span class="parno">83</span>

Yathā idaṃ tathā etaṃ,<br>
yathā etaṃ tathā idaṃ;<br>
Duggandhaṃ pūtikaṃ vāti,<br>
bālānaṃ abhinanditaṃ.</p>

<p><span class="parno">84</span>
Evametaṃ avekkhantī,<br>
rattindivamatanditā;<br>
Tato sakāya paññāya,<br>
abhinibbijjha dakkhisaṃ".</p>

<p><span class="parno">85</span>
"Tassā me appamattāya,<br>
vicinantiyā yoniso;<br>
Yathābhūtaṃ ayaṃ kāyo,<br>
diṭṭho santarabāhiro.</p>

<p><span class="parno">86</span>

Atha nibbindahaṃ kāye,<br>
ajjhattañca virajjahaṃ;<br>
Appamattā visaṃyuttā,<br>
upasantāmhi nibbutā"ti.</p>
</blockquote>
<h5>Nanduttarātherīgāthā</h5>
<blockquote>

<p><span class="parno">87</span>

"Aggiṃ candañca sūriyañca,<br>
devatā ca namassihaṃ;<br>
Nadītitthāni gantvāna,<br>
udakaṃ oruhāmihaṃ.</p>

<p><span class="parno">88</span>

Bahūvatasamādānā,<br>
aḍḍhaṃ sīsassa olikhiṃ;<br>
Chamāya seyyaṃ kappemi,<br>
rattiṃ bhattaṃ na bhuñjahaṃ.</p>

<p><span class="parno">89</span>

Vibhūsāmaṇḍanaratā,<br>
nhāpanucchādanehi ca;<br>
Upakāsiṃ imaṃ kāyaṃ,<br>
kāmarāgena aṭṭitā.</p>

<p><span class="parno">90</span>

Tato saddhaṃ labhitvāna,<br>
pabbajiṃ anagāriyaṃ;<br>
Disvā kāyaṃ yathābhūtaṃ,<br>
kāmarāgo samūhato.</p>

<p><span class="parno">91</span>

Sabbe bhavā samucchinnā,<br>
icchā ca patthanāpi ca;<br>
Sabbayogavisaṃyuttā,<br>
santiṃ pāpuṇi cetaso"ti.</p>
</blockquote>
<h5>6 Mittākāḷītherīgāthā</h5>
<blockquote>

<p><span class="parno">92</span>

"Saddhāya pabbajitvāna,<br>
agārasmānagāriyaṃ;<br>
Vicariṃhaṃ tena tena,<br>
lābhasakkāraussukā.</p>

<p><span class="parno">93</span>
<a class="pts1" id="pts133"></a>

Riñcitvā paramaṃ atthaṃ,<br>
hīnamatthaṃ asevihaṃ;<br>
Kilesānaṃ vasaṃ gantvā,<br>
sāmaññatthaṃ na bujjhihaṃ.</p>

<p><span class="parno">94</span>

Tassā me ahu saṃvego,<br>
nisinnāya vihārake;<br>
Ummaggapaṭipannāmhi,<br>
taṇhāya vasamāgatā.</p>

<p><span class="parno">95</span>

Appakaṃ jīvitaṃ mayhaṃ,<br>
jarā byādhi ca maddati;<br>
<span class="var" title="jarāya bhijjate (bj)" id="note38">Purāyaṃ bhijjati</span> kāyo,<br>
na me kālo pamajjituṃ.</p>

<p><span class="parno">96</span>

Yathābhūtamavekkhantī,<br>
khandhānaṃ udayabbayaṃ;<br>
Vimuttacittā uṭṭhāsiṃ,<br>
kataṃ buddhassa sāsanan"ti.</p>
</blockquote>
<h5>Sakulātherīgāthā</h5>
<blockquote>

<p><span class="parno">97</span>

"Agārasmiṃ vasantīhaṃ,<br>
dhammaṃ sutvāna bhikkhuno;<br>
Addasaṃ virajaṃ dhammaṃ,<br>
nibbānaṃ padamaccutaṃ.</p>

<p><span class="parno">98</span>

Sāhaṃ puttaṃ dhītarañca,<br>
dhanadhaññañca chaḍḍiya;<br>
Kese chedāpayitvāna,<br>
pabbajiṃ anagāriyaṃ.</p>

<p><span class="parno">99</span>

Sikkhamānā ahaṃ santī,<br>
bhāventī maggamañjasaṃ;<br>
Pahāsiṃ rāgadosañca,<br>
tadekaṭṭhe ca āsave.</p>

<p><span class="parno">100</span>

Bhikkhunī upasampajja,<br>
pubbajātimanussariṃ;<br>
<span class="var" title="visodhitaṃ dibbacakkhuṃ (bj) | dibbacakkhuṃ visodhitaṃ (s2, s3, pts1-2)" id="note40">Dibbacakkhu visodhitaṃ</span>,<br>
vimalaṃ sādhubhāvitaṃ.</p>

<p><span class="parno">101</span>

Sankhāre parato disvā,<br>
hetujāte <span class="var" title="palokine (s2, s3, pts1-2, mr)" id="note41">palokite</span>;<br>
Pahāsiṃ āsave sabbe,<br>
sītibhūtāmhi nibbutā"ti.</p>
</blockquote>
<h5>Soṇātherīgāthā</h5>
<blockquote>

<p><span class="parno">102</span>

"Dasa putte vijāyitvā,<br>
asmiṃ rūpasamussaye;<br>
Tatohaṃ dubbalā jiṇṇā,<br>
bhikkhuniṃ upasankamiṃ.</p>

<p><span class="parno">103</span>

Sā me dhammamadesesi,<br>
khandhāyatanadhātuyo;<br>
Tassā dhammaṃ suṇitvāna,<br>
kese chetvāna pabbajiṃ.</p>

<p><span class="parno">104</span>

Tassā me sikkhamānāya,<br>
dibbacakkhu visodhitaṃ;<br>
Pubbenivāsaṃ jānāmi,<br>
yattha me vusitaṃ pure.</p>

<p><span class="parno">105</span>

Animittañca bhāvemi,<br>
ekaggā susamāhitā;<br>
Anantarāvimokkhāsiṃ,<br>
anupādāya nibbutā.</p>

<p><span class="parno">106</span>

Pañcakkhandhā pariññātā,<br>
tiṭṭhanti chinnamūlakā;<br>
Dhi tavatthu jare jamme,<br>
natthi dāni punabbhavo"ti.</p>
</blockquote>
<h5>Bhaddākuṇḍalakesātherīgāthā</h5>
<blockquote>

<p><span class="parno">107</span>

"Lūnakesī pankadharī,<br>
ekasāṭī pure cariṃ;<br>
Avajje vajjamatinī,<br>
vajje cāvajjadassinī.</p>

<p><span class="parno">108</span>

Divāvihārā nikkhamma,<br>
gijjhakūṭamhi pabbate;<br>
Addasaṃ virajaṃ buddhaṃ,<br>
bhikkhusaṃghapurakkhataṃ.</p>

<p><span class="parno">109</span>

Nihacca jāṇuṃ vanditvā,<br>
sammukhā añjaliṃ akaṃ;<br>
‘Ehi bhadde’ti maṃ avaca,<br>
sā me āsūpasampadā.</p>

<p><span class="parno">110</span>

Ciṇṇā angā ca magadhā,<br>
vajjī kāsī ca kosalā;<br>
Anaṇā paṇṇāsa vassāni,<br>
raṭṭhapiṇḍaṃ abhuñjahaṃ.</p>

<p><span class="parno">111</span>

Puññaṃ vata pasavi bahuṃ,<br>
Sappañño vatāyaṃ upāsako;<br>
Yo bhaddāya cīvaraṃ adāsi,<br>
Vippamuttāya sabbaganthehī"ti.</p>
</blockquote>
<h5>Paṭācārātherīgāthā</h5>
<blockquote>

<p><span class="parno">112</span>

"Nangalehi kasaṃ khettaṃ,<br>
bījāni pavapaṃ chamā;<br>
Puttadārāni posentā,<br>
dhanaṃ vindanti <span class="var" title="mānavā (bj, pts1-2)" id="note43">māṇavā</span>.</p>

<p><span class="parno">113</span>

Kimahaṃ sīlasampannā,<br>
satthusāsanakārikā;<br>
Nibbānaṃ nādhigacchāmi,<br>
akusītā anuddhatā.</p>

<p><span class="parno">114</span>

Pāde pakkhālayitvāna,<br>
udakesu karomahaṃ;<br>
Pādodakañca disvāna,<br>
thalato ninnamāgataṃ.</p>

<p><span class="parno">115</span>
<a class="pts1" id="pts135"></a>

Tato cittaṃ samādhesiṃ,<br>
assaṃ bhadraṃvajāniyaṃ;<br>
Tato dīpaṃ gahetvāna,<br>
vihāraṃ pāvisiṃ ahaṃ;<br>
Seyyaṃ olokayitvāna,<br>
mañcakamhi upāvisiṃ.</p>

<p><span class="parno">116</span>

Tato sūciṃ gahetvāna,<br>
vaṭṭiṃ okassayāmahaṃ;<br>
Padīpasseva nibbānaṃ,<br>
vimokkho ahu cetaso"ti.</p>
</blockquote>
<h5>Tiṃsamattātherīgāthā</h5>
<blockquote>

<p><span class="parno">117</span>

"Musalāni gahetvāna,<br>
dhaññaṃ koṭṭenti <span class="var" title="mānavā (bj, pts1-2)" id="note44">māṇavā</span>;<br>
Puttadārāni posentā,<br>
dhanaṃ vindanti <span class="var" title="mānavā (bj, pts1-2)" id="note45">māṇavā</span>.</p>

<p><span class="parno">118</span>

Karotha buddhasāsanaṃ,<br>
yaṃ katvā nānutappati;<br>
Khippaṃ pādāni dhovitvā,<br>
ekamante nisīdatha;<br>
Cetosamathamanuyuttā,<br>
karotha buddhasāsanaṃ".</p>

<p><span class="parno">119</span>

Tassā tā vacanaṃ sutvā,<br>
paṭācārāya sāsanaṃ;<br>
Pāde pakkhālayitvāna,<br>
ekamantaṃ upāvisuṃ;<br>
Cetosamathamanuyuttā,<br>
akaṃsu buddhasāsanaṃ.</p>

<p><span class="parno">120</span>

Rattiyā purime yāme,<br>
pubbajātimanussaruṃ;<br>
Rattiyā majjhime yāme,<br>
dibbacakkhuṃ visodhayuṃ;<br>
Rattiyā pacchime yāme,<br>
tamokhandhaṃ padālayuṃ.</p>

<p><span class="parno">121</span>

Uṭṭhāya pāde vandiṃsu,<br>
"katā te anusāsanī;<br>
Indaṃva devā tidasā,<br>
sangāme aparājitaṃ;<br>
<span class="var" title="purakkhitvā (s2, s3, pts1-2)" id="note46">Purakkhatvā</span> <span class="var" title="vihariyāma (bj) | viharissāma (s2, s3) | vihissāma (pts1-2)" id="note47">vihassāma</span>,<br>
tevijjāmha anāsavā"ti.</p>
</blockquote>

<h5>Candātherīgāthā</h5>
<blockquote>

<p><span class="parno">122</span>

"Duggatāhaṃ pure āsiṃ,<br>
vidhavā ca aputtikā;<br>
Vinā mittehi ñātīhi,<br>
bhattacoḷassa nādhigaṃ.</p>

<p><span class="parno">123</span>

Pattaṃ daṇḍañca gaṇhitvā,<br>
bhikkhamānā kulā kulaṃ;<br>
Sītuṇhena ca ḍayhantī,<br>
satta vassāni cārihaṃ.</p>

<p><span class="parno">124</span>

Bhikkhuniṃ puna disvāna,<br>
annapānassa lābhiniṃ;<br>
Upasankamma <span class="var" title="avociṃ (mr)" id="note48">avocaṃ</span>,<br>
‘pabbajjaṃ anagāriyaṃ’.</p>

<p><span class="parno">125</span>
<a class="pts1" id="pts136."></a>

Sā ca maṃ anukampāya,<br>
pabbājesi paṭācārā;<br>
Tato maṃ ovaditvāna,<br>
paramatthe niyojayi.</p>

<p><span class="parno">126</span>

Tassāhaṃ vacanaṃ sutvā,<br>
akāsiṃ anusāsaniṃ;<br>
Amogho ayyāyovādo,<br>
tevijjāmhi anāsavā"ti.</p>
</blockquote>

</div><!--end Pali-->

</section>
<div id="nextprev"><a id="previous-sutta" href="../thi/thi4.html"></a><a id="next-sutta" href="../thi/thi6.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../thi/thi.html">Therigatha</a>Chapter 5
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
