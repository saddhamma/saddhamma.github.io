<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/favicon.ico">
<title>Therigatha 16</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a class="pressed" href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Therigatha - The Verses of the Elder Nuns</h2>
<h3>Chapter 16: The Great Group of Verses</h3>
<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div><!--end English-->

<div lang="pi">
<h5>Sumedhātherīgāthā</h5>
<blockquote>

<p><span class="parno">450</span>
<a class="ms" id="p_19Th2_538"></a>
<a class="msdiv" id="msdiv450"></a>
Mantāvatiyā nagare,<br>
Rañño koñcassa aggamahesiyā;<br>
Dhītā āsiṃ sumedhā,<br>
Pasāditā sāsanakarehi.</p>

<p><span class="parno">451</span>
<a class="ms" id="p_19Th2_539"></a>
<a class="msdiv" id="msdiv451"></a>
Sīlavatī cittakathā,<br>
Bahussutā buddhasāsane vinitā;<br>
Mātāpitaro upagamma,<br>
Bhaṇati "ubhayo nisāmetha.</p>

<p><span class="parno">452</span>
<a class="ms" id="p_19Th2_540"></a>
<a class="msdiv" id="msdiv452"></a>
Nibbānābhiratāhaṃ,<br>
Asassataṃ bhavagataṃ yadipi dibbaṃ;<br>
<span class="var" title="kimanga pana (bj, s2, pts1-2) | kiṃ pana (?)" id="note142">Kimangaṃ pana</span> tucchā kāmā,<br>
Appassādā bahuvighātā.</p>

<p><span class="parno">453</span>
<a class="ms" id="p_19Th2_541"></a>
<a class="msdiv" id="msdiv453"></a>
Kāmā kaṭukā āsī,<br>
Visūpamā yesu mucchitā bālā;<br>
Te dīgharattaṃ niraye,<br>
Samappitā <span class="var" title="haññare dukhitā (?)" id="note143">haññante dukkhitā</span>.</p>

<p><span class="parno">454</span>
<a class="ms" id="p_19Th2_542"></a>
<a class="msdiv" id="msdiv454"></a>
Socanti pāpakammā,<br>
Vinipāte pāpavaddhino sadā;<br>
Kāyena ca vācāya ca,<br>
Manasā ca asaṃvutā bālā.</p>

<p><span class="parno">455</span>
<a class="ms" id="p_19Th2_543"></a>
<a class="msdiv" id="msdiv455"></a>
Bālā te duppaññā,<br>
Acetanā dukkhasamudayoruddhā;<br>
Desente ajānantā,<br>
Na bujjhare ariyasaccāni.</p>
</blockquote>
<blockquote>

<p><span class="parno">456</span>
<a class="pts1" id="pts168"></a>
<a class="ms" id="p_19Th2_544"></a>
<a class="msdiv" id="msdiv456"></a>
Saccāni amma buddhavaradesitāni,<br>
Te bahutarā ajānantā ye;<br>
Abhinandanti bhavagataṃ,<br>
Pihenti devesu upapattiṃ.</p>

<p><span class="parno">457</span>
<a class="ms" id="p_19Th2_545"></a>
<a class="msdiv" id="msdiv457"></a>
Devesupi upapatti,<br>
Asassatā bhavagate aniccamhi;<br>
Na ca santasanti bālā,<br>
Punappunaṃ jāyitabbassa.</p>

<p><span class="parno">458</span>
<a class="ms" id="p_19Th2_546"></a>
<a class="msdiv" id="msdiv458"></a>
Cattāro vinipātā,<br>
<span class="var" title="dve (sabbattha)" id="note144">Duve</span> ca gatiyo kathañci labbhanti;<br>
Na ca vinipātagatānaṃ,<br>
Pabbajjā atthi nirayesu.</p>

<p><span class="parno">459</span>
<a class="ms" id="p_19Th2_547"></a>
<a class="msdiv" id="msdiv459"></a>
Anujānātha maṃ ubhayo,<br>
Pabbajituṃ dasabalassa pāvacane;<br>
Appossukkā ghaṭissaṃ,<br>
Jātimaraṇappahānāya.</p>

<p><span class="parno">460</span>
<a class="ms" id="p_19Th2_548"></a>
<a class="msdiv" id="msdiv460"></a>
Kiṃ <span class="var" title="bhavagatena (s2, s3, pts1-2)" id="note145">bhavagate</span> abhinanditena,<br>
Kāyakalinā asārena;<br>
Bhavataṇhāya nirodhā,<br>
Anujānātha pabbajissāmi.</p>

<p><span class="parno">461</span>
<a class="ms" id="p_19Th2_549"></a>
<a class="msdiv" id="msdiv461"></a>
Buddhānaṃ uppādo vivajjito,<br>
Akkhaṇo khaṇo laddho;<br>
Sīlāni brahmacariyaṃ,<br>
Yāvajīvaṃ na dūseyyaṃ".</p>
</blockquote>
<blockquote>

<p><span class="parno">462</span>
<a class="ms" id="p_19Th2_550"></a>
<a class="msdiv" id="msdiv462"></a>
Evaṃ bhaṇati sumedhā,<q class="open" id="note146" title=" atha naṃ mātāpitaro ahaṃsu;"><br>
Mātāpitaro "na tāva āhāraṃ;<br>
<span class="var" title="āhariyāmi (bj) | āhariya (pts1-2) | āhārisaṃ (?)" id="note147">Āharissaṃ</span> gahaṭṭhā,<br>
Maraṇavasaṃ gatāva hessāmi"</q>.</p>
</blockquote>
<blockquote>

<p><span class="parno">463</span>
<a class="ms" id="p_19Th2_551"></a>
<a class="msdiv" id="msdiv463"></a>
Mātā dukkhitā rodati pitā ca,<br>
Assā sabbaso samabhihato;<br>
Ghaṭenti saññāpetuṃ,<br>
Pāsādatale chamāpatitaṃ.</p>

<p><span class="parno">464</span>
<a class="ms" id="p_19Th2_552"></a>
<a class="msdiv" id="msdiv464"></a>
"Uṭṭhehi puttaka kiṃ soci,<br>
Tena dinnāsi vāraṇavatimhi;<br>
Rājā <span class="var" title="aṇīkadatto (bj) | anikaratto (s2, s3, pts1-2)" id="note149">anīkaratto</span>,<br>
Abhirūpo tassa tvaṃ dinnā.</p>

<p><span class="parno">465</span>
<a class="ms" id="p_19Th2_553"></a>
<a class="msdiv" id="msdiv465"></a>
Aggamahesī bhavissasi,<br>
Anikarattassa rājino bhariyā;<br>
Sīlāni brahmacariyaṃ,<br>
Pabbajjā dukkarā puttaka.</p>

<p><span class="parno">466</span>
<a class="ms" id="p_19Th2_554"></a>
<a class="msdiv" id="msdiv466"></a>
Rajje āṇā dhanamissariyaṃ,<br>
Bhogā sukhā daharikāsi;<br>
Bhuñjāhi kāmabhoge,<br>
Vāreyyaṃ hotu te putta".</p>
</blockquote>
<blockquote>

<p><span class="parno">467</span>
<a class="ms" id="p_19Th2_555"></a>
<a class="msdiv" id="msdiv467"></a>
Atha ne bhaṇati sumedhā,<br>
"Mā edisikāni bhavagatamasāraṃ;<br>
Pabbajjā vā hohiti,<br>
Maraṇaṃ vā me na ceva vāreyyaṃ.</p>

<p><span class="parno">468</span>
<a class="pts1" id="pts169"></a>
<a class="ms" id="p_19Th2_556"></a>
<a class="msdiv" id="msdiv468"></a>
Kimiva pūtikāyamasuciṃ,<br>
Savanagandhaṃ bhayānakaṃ kuṇapaṃ;<br>
Abhisaṃviseyyaṃ bhastaṃ,<br>
Asakiṃ paggharitaṃ asucipuṇṇaṃ.</p>

<p><span class="parno">469</span>
<a class="ms" id="p_19Th2_557"></a>
<a class="msdiv" id="msdiv469"></a>
Kimiva tahaṃ jānantī,<br>
Vikūlakaṃ maṃsasoṇitupalittaṃ;<br>
Kimikulālayaṃ sakuṇabhattaṃ,<br>
Kaḷevaraṃ kissa diyyati.</p>

<p><span class="parno">470</span>
<a class="ms" id="p_19Th2_558"></a>
<a class="msdiv" id="msdiv470"></a>
Nibbuyhati susānaṃ,<br>
Aciraṃ kāyo apetaviññāṇo;<br>
<span class="var" title="chaḍḍito (s2, s3) | chuṭṭho (pts1-2, mr)" id="note150">Chuddho</span> kaḷingaraṃ viya,<br>
Jigucchamānehi ñātīhi.</p>

<p><span class="parno">471</span>
<a class="ms" id="p_19Th2_559"></a>
<a class="msdiv" id="msdiv471"></a>
<span class="var" title="chaḍḍūna (s2, s3, pts1-2) | chuṭṭhuna (mr)" id="note151">Chuddhūna</span> naṃ susāne,<br>
Parabhattaṃ <span class="var" title="nhāyare (?)" id="note152">nhāyanti</span> jigucchantā;<br>
Niyakā mātāpitaro,<br>
Kiṃ pana sādhāraṇā janatā.</p>
</blockquote>
<blockquote>

<p><span class="parno">472</span>
<a class="ms" id="p_19Th2_560"></a>
<a class="msdiv" id="msdiv472"></a>
Ajjhositā asāre,<br>
Kaḷevare aṭṭhinhārusaṃghāte;<br>
Kheḷassuccārassava,<br>
<span class="var" title="khelassuccārapassava (bj) | kheḷassumucchāssavaparipuṇṇe (pts1-2)" id="note153">Paripuṇṇe</span> pūtikāyamhi.</p>

<p><span class="parno">473</span>
<a class="ms" id="p_19Th2_561"></a>
<a class="msdiv" id="msdiv473"></a>
Yo naṃ vinibbhujitvā,<br>
Abbhantaramassa bāhiraṃ kayirā;<br>
Gandhassa asahamānā,<br>
Sakāpi mātā jiguccheyya.</p>

<p><span class="parno">474</span>
<a class="ms" id="p_19Th2_562"></a>
<a class="msdiv" id="msdiv474"></a>
Khandhadhātuāyatanaṃ,<br>
Sankhataṃ jātimūlakaṃ dukkhaṃ;<br>
Yoniso anuvicinantī,<br>
Vāreyyaṃ kissa iccheyyaṃ.</p>

<p><span class="parno">475</span>
<a class="ms" id="p_19Th2_563"></a>
<a class="msdiv" id="msdiv475"></a>
Divase divase tisatti,<br>
Satāni navanavā pateyyuṃ kāyamhi;<br>
Vassasatampi ca ghāto,<br>
Seyyo dukkhassa cevaṃ khayo.</p>

<p><span class="parno">476</span>
<a class="ms" id="p_19Th2_564"></a>
<a class="msdiv" id="msdiv476"></a>
Ajjhupagacche ghātaṃ,<br>
Yo viññāyevaṃ satthuno vacanaṃ;<br>
‘Dīgho <span class="var" title="ca tesaṃ (s2, s3) | vo (mr)" id="note154">tesaṃ</span> saṃsāro,<br>
Punappunaṃ haññamānānaṃ’.</p>

<p><span class="parno">477</span>
<a class="pts1" id="pts170"></a>
<a class="ms" id="p_19Th2_565"></a>
<a class="msdiv" id="msdiv477"></a>
Devesu manussesu ca,<br>
Tiracchānayoniyā asurakāye;<br>
Petesu ca nirayesu ca,<br>
Aparimitā dissare ghātā.</p>

<p><span class="parno">478</span>
<a class="ms" id="p_19Th2_566"></a>
<a class="msdiv" id="msdiv478"></a>
Ghātā nirayesu bahū,<br>
Vinipātagatassa <span class="var" title="kilissamānassa (s2, s3, pts1-2, mr)" id="note155">pīḷiyamānassa</span>;<br>
Devesupi attāṇaṃ,<br>
Nibbānasukhā paraṃ natthi.</p>

<p><span class="parno">479</span>
<a class="ms" id="p_19Th2_567"></a>
<a class="msdiv" id="msdiv479"></a>
Pattā te nibbānaṃ,<br>
Ye yuttā dasabalassa pāvacane;<br>
Appossukkā ghaṭenti,<br>
Jātimaraṇappahānāya.</p>

<p><span class="parno">480</span>
<a class="ms" id="p_19Th2_568"></a>
<a class="msdiv" id="msdiv480"></a>
Ajjeva tātabhinikkha-<br>
Missaṃ bhogehi kiṃ asārehi;<br>
Nibbinnā me kāmā,<br>
Vantasamā tālavatthukatā".</p>
</blockquote>
<blockquote>

<p><span class="parno">481</span>
<a class="ms" id="p_19Th2_569"></a>
<a class="msdiv" id="msdiv481"></a>
Sā cevaṃ bhaṇati pitara-<br>
Manīkaratto ca yassa sā dinnā;<br>
Upayāsi vāraṇavate,<br>
Vāreyyamupaṭṭhite kāle.</p>

<p><span class="parno">482</span>
<a class="ms" id="p_19Th2_570"></a>
<a class="msdiv" id="msdiv482"></a>
Atha asitanicitamuduke,<br>
Kese khaggena chindiya sumedhā;<br>
Pāsādaṃ <span class="var" title="pidhetvā (bj, s2, s3) | padhatvā (pts1-2) | pidhitvā (mr)" id="note156">pidahitvā</span>,<br>
Paṭhamajjhānaṃ samāpajji.</p>

<p><span class="parno">483</span>
<a class="ms" id="p_19Th2_571"></a>
<a class="msdiv" id="msdiv483"></a>
Sā ca tahiṃ samāpannā,<br>
Anīkaratto ca āgato nagaraṃ;<br>
Pāsāde <span class="var" title="pāsādeva (bj, s2, s3, pts1-2)" id="note157">ca</span> sumedhā,<br>
<span class="var" title="aniccasaññā (sabbattha)" id="note158">Aniccasaññaṃ</span> subhāveti.</p>

<p><span class="parno">484</span>
<a class="ms" id="p_19Th2_572"></a>
<a class="msdiv" id="msdiv484"></a>
Sā ca manasi karoti,<br>
Anīkaratto ca āruhī turitaṃ;<br>
Maṇikanakabhūsitango,<br>
Katañjalī yācati sumedhaṃ.</p>
</blockquote>
<blockquote>

<p><span class="parno">485</span>
<a class="ms" id="p_19Th2_573"></a>
<a class="msdiv" id="msdiv485"></a>
"Rajje āṇādhanamissa-<br>
Riyaṃ bhogā sukhā daharikāsi;<br>
Bhuñjāhi kāmabhoge,<br>
Kāmasukhā dullabhā loke.</p>

<p><span class="parno">486</span>
<a class="ms" id="p_19Th2_574"></a>
<a class="msdiv" id="msdiv486"></a>
Nissaṭṭhaṃ te rajjaṃ,<br>
Bhoge bhuñjassu dehi dānāni;<br>
Mā dummanā ahosi,<br>
<span class="var" title="mātāpitaro ca te dukhitā (?)" id="note159">Mātāpitaro te dukkhitā</span>".</p>

<p><span class="parno">487</span>
<a class="ms" id="p_19Th2_575"></a>
<a class="msdiv" id="msdiv487"></a>
Taṃ taṃ bhaṇati sumedhā,<br>
Kāmehi anatthikā vigatamohā;<br>
"Mā kāme abhinandi,<br>
Kāmesvādīnavaṃ passa.</p>

<p><span class="parno">488</span>
<a class="pts1" id="pts171"></a>
<a class="ms" id="p_19Th2_576"></a>
<a class="msdiv" id="msdiv488"></a>
Cātuddīpo rājā,<br>
Mandhātā āsi kāmabhoginamaggo;<br>
Atitto kālankato,<br>
Na cassa paripūritā icchā.</p>

<p><span class="parno">489</span>
<a class="ms" id="p_19Th2_577"></a>
<a class="msdiv" id="msdiv489"></a>
Satta ratanāni vasseyya,<br>
Vuṭṭhimā dasadisā samantena;<br>
Na catthi titti kāmānaṃ,<br>
Atittāva maranti narā.</p>

<p><span class="parno">490</span>
<a class="ms" id="p_19Th2_578"></a>
<a class="msdiv" id="msdiv490"></a>
Asisūnūpamā kāmā,<br>
kāmā sappasiropamā;<br>
Ukkopamā anudahanti,<br>
<span class="var" title="... kankhala (bj) | ... kankāla (pts1-2)" id="note160">aṭṭhikankala</span> sannibhā.</p>

<p><span class="parno">491</span>
<a class="ms" id="p_19Th2_579"></a>
<a class="msdiv" id="msdiv491"></a>
Aniccā adhuvā kāmā,<br>
bahudukkhā mahāvisā;<br>
Ayoguḷova santatto,<br>
aghamūlā dukhapphalā.</p>

<p><span class="parno">492</span>
<a class="ms" id="p_19Th2_580"></a>
<a class="msdiv" id="msdiv492"></a>
Rukkhapphalūpamā kāmā,<br>
maṃsapesūpamā dukhā;<br>
Supinopamā vañcaniyā,<br>
kāmā yācitakūpamā.</p>

<p><span class="parno">493</span>
<a class="ms" id="p_19Th2_581"></a>
<a class="msdiv" id="msdiv493"></a>
Sattisūlūpamā kāmā,<br>
rogo gaṇḍo aghaṃ nighaṃ;<br>
Angārakāsusadisā,<br>
aghamūlaṃ bhayaṃ vadho.</p>

<p><span class="parno">494</span>
<a class="ms" id="p_19Th2_582"></a>
<a class="msdiv" id="msdiv494"></a>
Evaṃ bahudukkhā kāmā,<br>
akkhātā antarāyikā;<br>
Gacchatha na me bhavagate,<br>
vissāso atthi attano.</p>
</blockquote>
<blockquote>

<p><span class="parno">495</span>
<a class="ms" id="p_19Th2_583"></a>
<a class="msdiv" id="msdiv495"></a>
Kiṃ mama paro karissati,<br>
Attano sīsamhi ḍayhamānamhi;<br>
Anubandhe jarāmaraṇe,<br>
Tassa ghātāya ghaṭitabbaṃ".</p>

<p><span class="parno">496</span>
<a class="ms" id="p_19Th2_584"></a>
<a class="msdiv" id="msdiv496"></a>
Dvāraṃ <span class="var" title="avāpuritvāhaṃ (bj) | apāpuṇitvānāyaṃ (s2, s3) | apāpuṇitvāna'yaṃ (pts1-2)" id="note161">apāpuritvānahaṃ</span>,<br>
Mātāpitaro anīkarattañca;<br>
Disvāna chamaṃ nisinne,<br>
Rodante idamavocaṃ.</p>

<p><span class="parno">497</span>
<a class="ms" id="p_19Th2_585"></a>
<a class="msdiv" id="msdiv497"></a>
"Dīgho bālānaṃ saṃsāro,<br>
Punappunañca rodataṃ;<br>
Anamatagge pitu maraṇe,<br>
Bhātu vadhe attano ca vadhe.</p>

<p><span class="parno">498</span>
<a class="ms" id="p_19Th2_586"></a>
<a class="msdiv" id="msdiv498"></a>
Assu thaññaṃ rudhiraṃ,<br>
Saṃsāraṃ anamataggato saratha;<br>
Sattānaṃ saṃsarataṃ,<br>
Sarāhi aṭṭhīnañca sannicayaṃ.</p>

<p><span class="parno">499</span>
<a class="ms" id="p_19Th2_587"></a>
<a class="msdiv" id="msdiv499"></a>
<span class="var" title="sarassu caturo udadhī (?)" id="note162">Sara caturodadhī</span>,<br>
Upanīte assuthaññarudhiramhi;<br>
Sara ekakappamaṭṭhīnaṃ,<br>
Sañcayaṃ vipulena samaṃ.</p>

<p><span class="parno">500</span>
<a class="pts1" id="pts172"></a>
<a class="ms" id="p_19Th2_588"></a>
<a class="msdiv" id="msdiv500"></a>
Anamatagge saṃsarato,<br>
<span class="var" title="mahāmahiṃ (?)" id="note163">Mahiṃ</span> jambudīpamupanītaṃ;<br>
Kolaṭṭhimattaguḷikā,<br>
Mātā mātusveva nappahonti.</p>

<p><span class="parno">501</span>
<a class="ms" id="p_19Th2_589"></a>
<a class="msdiv" id="msdiv501"></a>
<span class="var" title="sara tiṇakaṭṭhasākhāpalāsaṃ (bj, s2, s3) | sara tiṇakaṭṭhaṃ sākhāpalāsaṃ (pts1-2)" id="note164">Tiṇakaṭṭhasākhāpalāsaṃ</span>,<br>
Upanītaṃ anamataggato sara;<br>
Caturangulikā ghaṭikā,<br>
Pitupitusveva nappahonti.</p>

<p><span class="parno">502</span>
<a class="ms" id="p_19Th2_590"></a>
<a class="msdiv" id="msdiv502"></a>
Sara kāṇakacchapaṃ pubba-<br>
Samudde aparato ca yugachiddaṃ;<br>
<span class="var" title="sara (bj)" id="note165">Siraṃ</span> tassa ca paṭimukkaṃ,<br>
Manussalābhamhi opammaṃ.</p>

<p><span class="parno">503</span>
<a class="ms" id="p_19Th2_591"></a>
<a class="msdiv" id="msdiv503"></a>
Sara rūpaṃ pheṇapiṇḍopa-<br>
Massa kāyakalino asārassa;<br>
Khandhe passa anicce,<br>
Sarāhi niraye bahuvighāte.</p>

<p><span class="parno">504</span>
<a class="ms" id="p_19Th2_592"></a>
<a class="msdiv" id="msdiv504"></a>
Sara kaṭasiṃ vaḍḍhente,<br>
Punappunaṃ tāsu tāsu jātīsu;<br>
Sara kumbhīlabhayāni ca,<br>
Sarāhi cattāri saccāni.</p>

<p><span class="parno">505</span>
<a class="ms" id="p_19Th2_593"></a>
<a class="msdiv" id="msdiv505"></a>
Amatamhi vijjamāne,<br>
Kiṃ tava pañcakaṭukena pītena;<br>
Sabbā hi kāmaratiyo,<br>
Kaṭukatarā pañcakaṭukena.</p>

<p><span class="parno">506</span>
<a class="ms" id="p_19Th2_594"></a>
<a class="msdiv" id="msdiv506"></a>
Amatamhi vijjamāne,<br>
Kiṃ tava kāmehi ye <span class="var" title="sapariḷāhā (bj)" id="note166">pariḷāhā</span>;<br>
Sabbā hi kāmaratiyo,<br>
Jalitā kuthitā kampitā santāpitā.</p>

<p><span class="parno">507</span>
<a class="ms" id="p_19Th2_595"></a>
<a class="msdiv" id="msdiv507"></a>
Asapattamhi samāne,<br>
Kiṃ tava kāmehi ye bahusapattā;<br>
Rājaggicoraudakappiyehi,<br>
Sādhāraṇā kāmā bahusapattā.</p>

<p><span class="parno">508</span>
<a class="ms" id="p_19Th2_596"></a>
<a class="msdiv" id="msdiv508"></a>
Mokkhamhi vijjamāne,<br>
Kiṃ tava kāmehi yesu vadhabandho;<br>
Kāmesu hi asakāmā,<br>
Vadhabandhadukhāni anubhonti.</p>

<p><span class="parno">509</span>
<a class="pts1" id="pts173"></a>
<a class="ms" id="p_19Th2_597"></a>
<a class="msdiv" id="msdiv509"></a>
Ādīpitā tiṇukkā,<br>
Gaṇhantaṃ dahanti neva muñcantaṃ;<br>
Ukkopamā hi kāmā,<br>
Dahanti ye te na muñcanti.</p>

<p><span class="parno">510</span>
<a class="ms" id="p_19Th2_598"></a>
<a class="msdiv" id="msdiv510"></a>
Mā appakassa hetu,<br>
Kāmasukhassa vipulaṃ jahī sukhaṃ;<br>
Mā puthulomova baḷisaṃ,<br>
Gilitvā pacchā vihaññasi.</p>

<p><span class="parno">511</span>
<a class="ms" id="p_19Th2_599"></a>
<a class="msdiv" id="msdiv511"></a>
Kāmaṃ kāmesu damassu,<br>
Tāva sunakhova sankhalābaddho;<br>
Kāhinti khu taṃ kāmā,<br>
Chātā sunakhaṃva caṇḍālā.</p>

<p><span class="parno">512</span>
<a class="ms" id="p_19Th2_600"></a>
<a class="msdiv" id="msdiv512"></a>
Aparimitañca dukkhaṃ,<br>
Bahūni ca cittadomanassāni;<br>
Anubhohisi kāmayutto,<br>
<span class="var" title="paṭinissara (bj)" id="note167">Paṭinissaja</span> addhuve kāme.</p>

<p><span class="parno">513</span>
<a class="ms" id="p_19Th2_601"></a>
<a class="msdiv" id="msdiv513"></a>
Ajaramhi vijjamāne,<br>
Kiṃ tava kāmehi<q class="open" id="note168" title=" yesu jarāya ca; maraṇabyādhihi gahitā (?)"> yesu jarā;<br>
Maraṇabyādhigahitā</q>,<br>
Sabbā sabbattha jātiyo.</p>

<p><span class="parno">514</span>
<a class="ms" id="p_19Th2_602"></a>
<a class="msdiv" id="msdiv514"></a>
<span class="var" title="idaṃ ajaraṃ idaṃ amaraṃ (?)" id="note170">Idamajaramidamamaraṃ</span>,<br>
Idamajarāmaraṃ padamasokaṃ;<br>
Asapattamasambādhaṃ,<br>
Akhalitamabhayaṃ nirupatāpaṃ.</p>

<p><span class="parno">515</span>
<a class="ms" id="p_19Th2_603"></a>
<a class="msdiv" id="msdiv515"></a>
Adhigatamidaṃ bahūhi,<br>
Amataṃ ajjāpi ca labhanīyamidaṃ;<br>
Yo yoniso payuñjati,<br>
Na ca sakkā aghaṭamānena".</p>
</blockquote>
<blockquote>

<p><span class="parno">516</span>
<a class="ms" id="p_19Th2_604"></a>
<a class="msdiv" id="msdiv516"></a>
Evaṃ bhaṇati sumedhā,<br>
Sankhāragate ratiṃ alabhamānā;<br>
Anunentī anikarattaṃ,<br>
Kese ca chamaṃ khipi sumedhā.</p>

<p><span class="parno">517</span>
<a class="ms" id="p_19Th2_605"></a>
<a class="msdiv" id="msdiv517"></a>
Uṭṭhāya anikaratto,<br>
Pañjaliko yācatassā pitaraṃ so;<br>
"Vissajjetha sumedhaṃ,<br>
Pabbajituṃ vimokkhasaccadassā".</p>

<p><span class="parno">518</span>
<a class="ms" id="p_19Th2_606"></a>
<a class="msdiv" id="msdiv518"></a>
Vissajjitā mātāpitūhi,<br>
pabbaji sokabhayabhītā;<br>
Cha abhiññā sacchikatā,<br>
aggaphalaṃ sikkhamānāya.</p>

<p><span class="parno">519</span>
<a class="pts1" id="pts174"></a>
<a class="ms" id="p_19Th2_607"></a>
<a class="msdiv" id="msdiv519"></a>
Acchariyamabbhutaṃ taṃ,<br>
Nibbānaṃ āsi rājakaññāya;<br>
Pubbenivāsacaritaṃ,<br>
Yathā byākari pacchime kāle.</p>

<p><span class="parno">520</span>
<a class="ms" id="p_19Th2_608"></a>
<a class="msdiv" id="msdiv520"></a>
"Bhagavati koṇāgamane,<br>
Saṃghārāmamhi navanivesamhi;<br>
Sakhiyo tisso janiyo,<br>
Vihāradānaṃ adāsimha.</p>

<p><span class="parno">521</span>
<a class="ms" id="p_19Th2_609"></a>
<a class="msdiv" id="msdiv521"></a>
Dasakkhattuṃ satakkhattuṃ,<br>
Dasasatakkhattuṃ satāni ca satakkhattuṃ;<br>
Devesu uppajjimha,<br>
Ko pana vādo manussesu.</p>

<p><span class="parno">522</span>
<a class="ms" id="p_19Th2_610"></a>
<a class="msdiv" id="msdiv522"></a>
Devesu mahiddhikā ahumha,<br>
Mānusakamhi ko pana vādo;<br>
Sattaratanassa mahesī,<br>
Itthiratanaṃ ahaṃ āsiṃ.</p>

<p><span class="parno">523</span>
<a class="ms" id="p_19Th2_611"></a>
<a class="msdiv" id="msdiv523"></a>
So hetu so pabhavo,<br>
Taṃ mūlaṃ sāva sāsane khantī;<br>
Taṃ paṭhamasamodhānaṃ,<br>
Taṃ dhammaratāya nibbānaṃ.</p>

<p><span class="parno">524</span>
<a class="ms" id="p_19Th2_612"></a>
<a class="msdiv" id="msdiv524"></a>
Evaṃ karonti ye sadda-<br>
Hanti vacanaṃ anomapaññassa;<br>
Nibbindanti bhavagate,<br>
Nibbinditvā virajjantī"ti.</p>
</blockquote>
</div><!--end Pali-->

</section>
<div id="nextprev"><a id="previous-sutta" href="../thi/thi15.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../thi/thi.html">Therigatha</a>Chapter 16
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
