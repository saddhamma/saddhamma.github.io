<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Therigatha 15</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a class="pressed" href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Therigatha - The Verses of the Elder Nuns</h2>
<h3>Chapter 15: The Group of (about) Forty Verses</h3>
<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div><!--end English-->

<div lang="pi">
<h5>Isidāsītherīgāthā</h5>
<blockquote>

<p><span class="parno">402</span>
<a class="ms" id="p_19Th2_488"></a>
<a class="msdiv" id="msdiv402"></a>
Nagaramhi kusumanāme,<br>
Pāṭaliputtamhi pathaviyā maṇḍe;<br>
Sakyakulakulīnāyo,<br>
Dve bhikkhuniyo hi guṇavatiyo.</p>

<p><span class="parno">403</span>
<a class="pts1" id="pts163"></a>
<a class="ms" id="p_19Th2_489"></a>
<a class="msdiv" id="msdiv403"></a>
Isidāsī tattha ekā,<br>
Dutiyā bodhīti sīlasampannā ca;<br>
Jhānajjhāyanaratāyo,<br>
Bahussutāyo dhutakilesāyo.</p>

<p><span class="parno">404</span>
<a class="ms" id="p_19Th2_490"></a>
<a class="msdiv" id="msdiv404"></a>
Tā piṇḍāya caritvā,<br>
Bhattatthaṃ kariya dhotapattāyo;<br>
Rahitamhi sukhanisinnā,<br>
Imā girā abbhudīresuṃ.</p>

<p><span class="parno">405</span>
<a class="ms" id="p_19Th2_491"></a>
<a class="msdiv" id="msdiv405"></a>
"Pāsādikāsi ayye,<br>
Isidāsi vayopi te aparihīno;<br>
Kiṃ disvāna byālikaṃ,<br>
Athāsi nekkhammamanuyuttā".</p>

<p><span class="parno">406</span>
<a class="ms" id="p_19Th2_492"></a>
<a class="msdiv" id="msdiv406"></a>
Evamanuyuñjiyamānā sā,<br>
Rahite dhammadesanākusalā;<br>
Isidāsī vacanamabravi,<br>
"Suṇa bodhi yathāmhi pabbajitā".</p>
</blockquote>
<blockquote>

<p><span class="parno">407</span>
<a class="ms" id="p_19Th2_493"></a>
<a class="msdiv" id="msdiv407"></a>
"Ujjeniyā puravare,<br>
Mayhaṃ pitā sīlasaṃvuto seṭṭhi;<br>
Tassamhi ekadhītā,<br>
Piyā manāpā ca dayitā ca.</p>

<p><span class="parno">408</span>
<a class="ms" id="p_19Th2_494"></a>
<a class="msdiv" id="msdiv408"></a>
Atha me sāketato varakā,<br>
Āgacchumuttamakulīnā;<br>
Seṭṭhī pahūtaratano,<br>
Tassa mamaṃ suṇhamadāsi tāto.</p>

<p><span class="parno">409</span>
<a class="ms" id="p_19Th2_495"></a>
<a class="msdiv" id="msdiv409"></a>
Sassuyā sasurassa ca,<br>
Sāyaṃ pātaṃ paṇāmamupagamma;<br>
Sirasā karomi pāde,<br>
Vandāmi yathāmhi anusiṭṭhā.</p>

<p><span class="parno">410</span>
<a class="ms" id="p_19Th2_496"></a>
<a class="msdiv" id="msdiv410"></a>
Yā mayhaṃ sāmikassa,<br>
Bhaginiyo bhātuno parijano vā;<br>
Tamekavarakampi disvā,<br>
Ubbiggā āsanaṃ demi.</p>

<p><span class="parno">411</span>
<a class="ms" id="p_19Th2_497"></a>
<a class="msdiv" id="msdiv411"></a>
Annena ca pānena ca,<br>
Khajjena ca yañca tattha sannihitaṃ;<br>
Chādemi upanayāmi ca,<br>
Demi ca yaṃ yassa patirūpaṃ.</p>

<p><span class="parno">412</span>
<a class="ms" id="p_19Th2_498"></a>
<a class="msdiv" id="msdiv412"></a>
Kālena <span class="var" title="uṭṭhahitvā (s2, s3, pts1-2, mr) | upaṭṭhahituṃ (?)" id="note125">upaṭṭhahitvā</span>,<br>
Gharaṃ samupagamāmi ummāre;<br>
Dhovantī hatthapāde,<br>
Pañjalikā sāmikamupemi.</p>

<p><span class="parno">413</span>
<a class="pts1" id="pts164"></a>
<a class="ms" id="p_19Th2_499"></a>
<a class="msdiv" id="msdiv413"></a>
Kocchaṃ pasādaṃ añjaniñca,<br>
Ādāsakañca gaṇhitvā;<br>
Parikammakārikā viya,<br>
Sayameva patiṃ vibhūsemi.</p>

<p><span class="parno">414</span>
<a class="ms" id="p_19Th2_500"></a>
<a class="msdiv" id="msdiv414"></a>
Sayameva odanaṃ sādhayāmi,<br>
Sayameva bhājanaṃ dhovantī;<br>
Mātāva ekaputtakaṃ,<br>
<span class="var" title="tadā (bj)" id="note126">Tathā</span> bhattāraṃ paricarāmi.</p>

<p><span class="parno">415</span>
<a class="ms" id="p_19Th2_501"></a>
<a class="msdiv" id="msdiv415"></a>
Evaṃ maṃ bhattikataṃ,<br>
Anurattaṃ kārikaṃ nihatamānaṃ;<br>
<span class="var" title="uṭṭhāhikaṃ (mr)" id="note127">Uṭṭhāyikaṃ</span> analasaṃ,<br>
Sīlavatiṃ dussate bhattā.</p>
</blockquote>
<blockquote>

<p><span class="parno">416</span>
<a class="ms" id="p_19Th2_502"></a>
<a class="msdiv" id="msdiv416"></a>
So mātarañca pitarañca,<br>
Bhaṇati ‘āpucchahaṃ gamissāmi;<br>
Isidāsiyā na saha vacchaṃ,<br>
<span class="var" title="ekagharepa'haṃ (?)" id="note128">Ekāgārehaṃ</span> saha vatthuṃ’.</p>

<p><span class="parno">417</span>
<a class="ms" id="p_19Th2_503"></a>
<a class="msdiv" id="msdiv417"></a>
‘Mā evaṃ putta avaca,<br>
Isidāsī paṇḍitā paribyattā;<br>
Uṭṭhāyikā analasā,<br>
Kiṃ tuyhaṃ na rocate putta’.</p>

<p><span class="parno">418</span>
<a class="ms" id="p_19Th2_504"></a>
<a class="msdiv" id="msdiv418"></a>
‘Na ca me hiṃsati kiñci,<br>
Na cahaṃ isidāsiyā saha vacchaṃ;<br>
Dessāva me alaṃ me,<br>
<span class="var" title="āpucchāhaṃ (s2, s3, pts1-2) | āpucchahaṃ-nāpucchahaṃ (?)" id="note129">Apucchāhaṃ</span> gamissāmi’.</p>

<p><span class="parno">419</span>
<a class="ms" id="p_19Th2_505"></a>
<a class="msdiv" id="msdiv419"></a>
Tassa vacanaṃ suṇitvā,<br>
Sassu sasuro ca maṃ apucchiṃsu;<br>
‘<span class="var" title="kiṃsa (?)" id="note130">Kissa</span> tayā aparaddhaṃ,<br>
Bhaṇa vissaṭṭhā yathābhūtaṃ’.</p>

<p><span class="parno">420</span>
<a class="ms" id="p_19Th2_506"></a>
<a class="msdiv" id="msdiv420"></a>
‘Napihaṃ aparajjhaṃ kiñci,<br>
Napi hiṃsemi na bhaṇāmi dubbacanaṃ;<br>
Kiṃ sakkā kātuyye,<br>
Yaṃ maṃ viddessate bhattā’.</p>

<p><span class="parno">421</span>
<a class="ms" id="p_19Th2_507"></a>
<a class="msdiv" id="msdiv421"></a>
Te maṃ pitugharaṃ paṭinayiṃsu,<br>
Vimanā dukhena adhibhūtā;<br>
Puttamanurakkhamānā,<br>
‘Jitāmhase rūpiniṃ lakkhiṃ’.</p>

<p><span class="parno">422</span>
<a class="ms" id="p_19Th2_508"></a>
<a class="msdiv" id="msdiv422"></a>
Atha maṃ adāsi tāto,<br>
Aḍḍhassa gharamhi dutiyakulikassa;<br>
Tato upaḍḍhasunkena,<br>
Yena maṃ vindatha seṭṭhi.</p>

<p><span class="parno">423</span>
<a class="pts1" id="pts165"></a>
<a class="ms" id="p_19Th2_509"></a>
<a class="msdiv" id="msdiv423"></a>
Tassapi gharamhi māsaṃ,<br>
Avasiṃ atha sopi maṃ <span class="var" title="paṭicchasi (bj) | paṭicchati (s2, s3, pts1-2) | paṭiccharati (mr)" id="note131">paṭiccharayi</span>;<br>
Dāsīva upaṭṭhahantiṃ,<br>
Adūsikaṃ sīlasampannaṃ.</p>

<p><span class="parno">424</span>
<a class="ms" id="p_19Th2_510"></a>
<a class="msdiv" id="msdiv424"></a>
Bhikkhāya ca vicarantaṃ,<br>
Damakaṃ dantaṃ me pitā bhaṇati;<br>
‘<span class="var" title="sohisi (bj, pts1-2) | so sihi (s2, s3)" id="note132">Hohisi</span> me jāmātā,<br>
Nikkhipa <span class="var" title="pontiñca (bj, s2, s3, pts1-2)" id="note133">poṭṭhiñca</span> ghaṭikañca’.</p>

<p><span class="parno">425</span>
<a class="ms" id="p_19Th2_511"></a>
<a class="msdiv" id="msdiv425"></a>
Sopi vasitvā <span class="var" title="pakkamatha (bj)" id="note134">pakkhaṃ</span>,<br>
Atha tātaṃ bhaṇati ‘dehi me poṭṭhiṃ;<br>
Ghaṭikañca mallakañca,<br>
Punapi bhikkhaṃ carissāmi’.</p>

<p><span class="parno">426</span>
<a class="ms" id="p_19Th2_512"></a>
<a class="msdiv" id="msdiv426"></a>
Atha naṃ bhaṇatī tāto,<br>
Ammā sabbo ca me ñātigaṇavaggo;<br>
‘Kiṃ te na kīrati idha,<br>
Bhaṇa khippaṃ taṃ te karihi’ti.</p>
</blockquote>
<blockquote>

<p><span class="parno">427</span>
<a class="ms" id="p_19Th2_513"></a>
<a class="msdiv" id="msdiv427"></a>
Evaṃ bhaṇito bhaṇati,<br>
‘Yadi me attā sakkoti alaṃ mayhaṃ;<br>
Isidāsiyā na saha vacchaṃ,<br>
Ekagharehaṃ saha vatthuṃ’.</p>

<p><span class="parno">428</span>
<a class="ms" id="p_19Th2_514"></a>
<a class="msdiv" id="msdiv428"></a>
Vissajjito gato so,<br>
Ahampi ekākinī vicintemi;<br>
‘Āpucchitūna gacchaṃ,<br>
<span class="var" title="maritāye (bj) | marituṃ (s2, s3)" id="note135">Marituye</span> vā pabbajissaṃ vā’.</p>

<p><span class="parno">429</span>
<a class="ms" id="p_19Th2_515"></a>
<a class="msdiv" id="msdiv429"></a>
Atha ayyā jinadattā,<br>
Āgacchī gocarāya caramānā;<br>
Tātakulaṃ vinayadharī,<br>
Bahussutā sīlasampannā.</p>

<p><span class="parno">430</span>
<a class="ms" id="p_19Th2_516"></a>
<a class="msdiv" id="msdiv430"></a>
Taṃ disvāna amhākaṃ,<br>
<span class="var" title="uṭṭhāya +" id="note136">Uṭṭhāyāsanaṃ</span> tassā paññāpayiṃ;<br>
Nisinnāya ca pāde,<br>
Vanditvā bhojanamadāsiṃ.</p>

<p><span class="parno">431</span>
<a class="ms" id="p_19Th2_517"></a>
<a class="msdiv" id="msdiv431"></a>
Annena ca pānena ca,<br>
Khajjena ca yañca tattha sannihitaṃ;<br>
Santappayitvā avacaṃ,<br>
‘Ayye icchāmi pabbajituṃ’.</p>

<p><span class="parno">432</span>
<a class="ms" id="p_19Th2_518"></a>
<a class="msdiv" id="msdiv432"></a>
Atha maṃ bhaṇatī tāto,<br>
‘Idheva <span class="var" title="puttike (s2, s3, mr)" id="note137">puttaka</span> carāhi tvaṃ dhammaṃ;<br>
Annena ca pānena ca,<br>
Tappaya samaṇe dvijātī ca’.</p>

<p><span class="parno">433</span>
<a class="ms" id="p_19Th2_519"></a>
<a class="msdiv" id="msdiv433"></a>
Athahaṃ bhaṇāmi tātaṃ,<br>
Rodantī añjaliṃ paṇāmetvā;<br>
‘Pāpañhi mayā pakataṃ,<br>
Kammaṃ taṃ nijjaressāmi’.</p>

<p><span class="parno">434</span>
<a class="pts1" id="pts166"></a>
<a class="ms" id="p_19Th2_520"></a>
<a class="msdiv" id="msdiv434"></a>
Atha maṃ bhaṇatī tāto,<br>
‘Pāpuṇa bodhiñca aggadhammañca;<br>
Nibbānañca labhassu,<br>
Yaṃ sacchikarī dvipadaseṭṭho’.</p>

<p><span class="parno">435</span>
<a class="ms" id="p_19Th2_521"></a>
<a class="msdiv" id="msdiv435"></a>
Mātāpitū abhivādayitvā,<br>
Sabbañca ñātigaṇavaggaṃ;<br>
Sattāhaṃ pabbajitā,<br>
Tisso vijjā aphassayiṃ.</p>

<p><span class="parno">436</span>
<a class="ms" id="p_19Th2_522"></a>
<a class="msdiv" id="msdiv436"></a>
Jānāmi attano satta,<br>
Jātiyo yassayaṃ phalavipāko;<br>
Taṃ tava ācikkhissaṃ,<br>
Taṃ ekamanā nisāmehi.</p>

<p><span class="parno">437</span>
<a class="ms" id="p_19Th2_523"></a>
<a class="msdiv" id="msdiv437"></a>
Nagaramhi <span class="var" title="erakakacche (s2, s3, pts1-2, mr)" id="note138">erakacche</span>,<br>
Suvaṇṇakāro ahaṃ pahūtadhano;<br>
Yobbanamadena matto,<br>
So paradāraṃ asevihaṃ.</p>

<p><span class="parno">438</span>
<a class="ms" id="p_19Th2_524"></a>
<a class="msdiv" id="msdiv438"></a>
Sohaṃ tato cavitvā,<br>
Nirayamhi apaccisaṃ ciraṃ;<br>
Pakko tato ca uṭṭhahitvā,<br>
Makkaṭiyā kucchimokkamiṃ.</p>

<p><span class="parno">439</span>
<a class="ms" id="p_19Th2_525"></a>
<a class="msdiv" id="msdiv439"></a>
Sattāhajātakaṃ maṃ,<br>
Mahākapi yūthapo nillacchesi;<br>
Tassetaṃ kammaphalaṃ,<br>
Yathāpi gantvāna paradāraṃ.</p>

<p><span class="parno">440</span>
<a class="ms" id="p_19Th2_526"></a>
<a class="msdiv" id="msdiv440"></a>
Sohaṃ tato cavitvā,<br>
Kālaṃ karitvā sindhavāraññe;<br>
Kāṇāya ca khañjāya ca,<br>
Eḷakiyā kucchimokkamiṃ.</p>

<p><span class="parno">441</span>
<a class="ms" id="p_19Th2_527"></a>
<a class="msdiv" id="msdiv441"></a>
Dvādasa vassāni ahaṃ,<br>
Nillacchito dārake parivahitvā;<br>
Kimināvaṭṭo akallo,<br>
Yathāpi gantvāna paradāraṃ.</p>
</blockquote>
<blockquote>

<p><span class="parno">442</span>
<a class="ms" id="p_19Th2_528"></a>
<a class="msdiv" id="msdiv442"></a>
Sohaṃ tato cavitvā,<br>
Govāṇijakassa gāviyā jāto;<br>
Vaccho lākhātambo,<br>
Nillacchito dvādase māse.</p>

<p><span class="parno">443</span>
<a class="ms" id="p_19Th2_529"></a>
<a class="msdiv" id="msdiv443"></a>
<span class="var" title="te puna (s2, s3, pts1-2, mr) | vodhuna (Ma-aka)" id="note139">Voḍhūna</span> nangalamahaṃ,<br>
Sakaṭañca dhārayāmi;<br>
Andhovaṭṭo akallo,<br>
Yathāpi gantvāna paradāraṃ.</p>

<p><span class="parno">444</span>
<a class="ms" id="p_19Th2_530"></a>
<a class="msdiv" id="msdiv444"></a>
Sohaṃ tato cavitvā,<br>
Vīthiyā dāsiyā ghare jāto;<br>
Neva mahilā na puriso,<br>
Yathāpi gantvāna paradāraṃ.</p>

<p><span class="parno">445</span>
<a class="pts1" id="pts167"></a>
<a class="ms" id="p_19Th2_531"></a>
<a class="msdiv" id="msdiv445"></a>
Tiṃsativassamhi mato,<br>
Sākaṭikakulamhi dārikā jātā;<br>
Kapaṇamhi appabhoge,<br>
Dhanika purisapātabahulamhi.</p>

<p><span class="parno">446</span>
<a class="ms" id="p_19Th2_532"></a>
<a class="msdiv" id="msdiv446"></a>
Taṃ maṃ tato satthavāho,<br>
Ussannāya vipulāya vaḍḍhiyā;<br>
Okaḍḍhati vilapantiṃ,<br>
Acchinditvā kulagharasmā.</p>

<p><span class="parno">447</span>
<a class="ms" id="p_19Th2_533"></a>
<a class="msdiv" id="msdiv447"></a>
Atha soḷasame vasse,<br>
Disvā maṃ pattayobbanaṃ kaññaṃ;<br>
Orundhatassa putto,<br>
Giridāso nāma nāmena.</p>

<p><span class="parno">448</span>
<a class="ms" id="p_19Th2_534"></a>
<a class="msdiv" id="msdiv448"></a>
Tassapi aññā bhariyā,<br>
Sīlavatī guṇavatī yasavatī ca;<br>
<span class="var" title="anuvattā (mr)" id="note140">Anurattā</span> bhattāraṃ,<br>
<span class="var" title="tassa taṃ (?)" id="note141">Tassāhaṃ</span> viddesanamakāsiṃ.</p>

<p><span class="parno">449</span>
<a class="ms" id="p_19Th2_535"></a>
<a class="msdiv" id="msdiv449"></a>
Tassetaṃ kammaphalaṃ,<br>
Yaṃ maṃ apakīritūna gacchanti;<br>
Dāsīva upaṭṭhahantiṃ,<br>
Tassapi anto kato mayā"ti.</p>
</blockquote>
</div><!--end Pali-->

</section>
<div id="nextprev"><a id="previous-sutta" href="../thi/thi14.html"></a><a id="next-sutta" href="../thi/thi16.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../thi/thi.html">Therigatha</a>Chapter 15
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
