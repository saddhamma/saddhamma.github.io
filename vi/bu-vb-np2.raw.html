<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Nissaggiya Pācittiya 2</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li><a href="../vi/bu-vb-sn.html">Sanghādisesas</a></li>
   <li><a href="../vi/bu-vb-an.html">Aniyatas</a></li>
   <li id="active"><a href="../vi/bu-vb-np.html">Nissaggiya Pācittiyas</a></li>
   <li><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>

<h2>Bhikkhu Vibhanga - Nissaggiya Pācittiya 2: Not to spend the night apart from one of his three robes.</h2>
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>..</li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->
<hr>

<p>
<span class="parno">1</span>
<a class="ms" id="p_1v_1883"></a>
<a class="msdiv" id="msdiv471"></a>
tena samayena buddho bhagavā sāvatthiyaṃ viharati jetavane anāthapiṇḍikassa
ārāme. tena kho pana samayena bhikkhū bhikkhūnaṃ hatthe cīvaraṃ nikkhipitvā
santaruttarena janapadacārikaṃ pakkamanti. tāni cīvarāni ciraṃ nikkhittāni
kaṇṇakitāni honti. tāni bhikkhū otāpenti. addasā kho āyasmā ānando
senāsanacārikaṃ āhiṇḍanto te bhikkhū tāni cīvarāni otāpente. disvāna yena te
bhikkhū tenupasankami; upasankamitvā te bhikkhū etadavoca—  "kassimāni, āvuso,
cīvarāni kaṇṇakitānī"ti? atha kho te bhikkhū āyasmato ānandassa etamatthaṃ
ārocesuṃ. āyasmā ānando ujjhāyati khiyyati vipāceti—  "kathañhi nāma bhikkhū
bhikkhūnaṃ hatthe cīvaraṃ nikkhipitvā santaruttarena janapadacārikaṃ
pakkamissantī"ti.</p>

<p>
<span class="parno">2</span>
<a class="ms" id="p_1v_1884"></a>
atha kho āyasmā ānando te bhikkhū anekapariyāyena vigarahitvā bhagavato
etamatthaṃ ārocesi … pe …   "saccaṃ kira, bhikkhave, bhikkhū bhikkhūnaṃ hatthe
cīvaraṃ nikkhipitvā santaruttarena janapadacārikaṃ pakkamantī"ti? "saccaṃ,
bhagavā"ti. vigarahi buddho bhagavā … pe …   kathañhi nāma te, bhikkhave,
moghapurisā bhikkhūnaṃ hatthe cīvaraṃ nikkhipitvā santaruttarena
janapadacārikaṃ pakkamissanti. netaṃ, bhikkhave, appasannānaṃ vā pasādāya … pe …
evañca pana, bhikkhave, imaṃ sikkhāpadaṃ uddiseyyātha— </p>
<hr>

<p>
<span class="parno">3</span>
<a class="ms" id="p_1v_1885"></a>
<a class="msdiv" id="msdiv472"></a>
<strong class="rule">"niṭṭhitacīvarasmiṃ bhikkhunā ubbhatasmiṃ kathine
ekarattampi ce bhikkhu ticīvarena vippavaseyya, nissaggiyaṃ pācittiyan"</strong>ti.</p>

<p>
<span class="parno">4</span>
<a class="ms" id="p_1v_1886"></a>
evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<hr>

<p>
<span class="parno">5</span>
<a class="ms" id="p_1v_1887"></a>
<a class="msdiv" id="msdiv473"></a>
tena kho pana samayena aññataro bhikkhu kosambiyaṃ gilāno hoti. ñātakā tassa
bhikkhuno santike dūtaṃ pāhesuṃ—  "āgacchatu bhadanto, mayaṃ,
upaṭṭhahissāmā"ti. bhikkhūpi evamāhaṃsu—  "gacchāvuso, ñātakā taṃ
upaṭṭhahissantī"ti. so evamāha—  "bhagavatāvuso, sikkhāpadaṃ paññattaṃ—  ‘na
ticīvarena vippavasitabban’ti. ahañcamhi gilāno. na sakkomi ticīvaraṃ ādāya
pakkamituṃ. nāhaṃ gamissāmī"ti. bhagavato etamatthaṃ ārocesuṃ. atha kho bhagavā
etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—
"anujānāmi, bhikkhave, gilānassa bhikkhuno ticīvarena avippavāsasammutiṃ dātuṃ.
evañca pana, bhikkhave, dātabbā. tena gilānena bhikkhunā saṇghaṃ upasankamitvā
ekaṃsaṃ uttarāsangaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ
nisīditvā añjaliṃ paggahetvā evamassa vacanīyo—  ‘ahaṃ, bhante, gilāno. na
sakkomi ticīvaraṃ ādāya pakkamituṃ. sohaṃ, bhante, saṇghaṃ ticīvarena
avippavāsasammutiṃ yācāmī’ti. dutiyampi yācitabbā. tatiyampi yācitabbā.
byattena bhikkhunā paṭibalena sangho ñāpetabbo— </p>

<p>
<span class="parno">6</span>
<a class="ms" id="p_1v_1888"></a>
<a class="msdiv" id="msdiv474"></a>
‘suṇātu me, bhante, sangho. ayaṃ itthannāmo bhikkhu gilāno. na sakkoti
ticīvaraṃ ādāya pakkamituṃ. so saṇghaṃ ticīvarena avippavāsasammutiṃ yācati.
yadi sanghassa pattakallaṃ, sangho itthannāmassa bhikkhuno ticīvarena
avippavāsasammutiṃ dadeyya. esā ñatti.</p>

<p>
<span class="parno">7</span>
<a class="ms" id="p_1v_1889"></a>
suṇātu me, bhante, sangho. ayaṃ itthannāmo bhikkhu gilāno. na sakkoti ticīvaraṃ
ādāya pakkamituṃ. so saṇghaṃ ticīvarena avippavāsasammutiṃ yācati. sangho
itthannāmassa bhikkhuno ticīvarena avippavāsasammutiṃ deti. yassāyasmato
khamati itthannāmassa bhikkhuno ticīvarena avippavāsasammutiyā dānaṃ, so
tuṇhassa; yassa nakkhamati, so bhāseyya.</p>

<p>
<span class="parno">8</span>
<a class="ms" id="p_1v_1890"></a>
dinnā saṇghena itthannāmassa bhikkhuno ticīvarena avippavāsasammuti. khamati
sanghassa, tasmā tuṇhī, evametaṃ dhārayāmī’ti.</p>

<p>
<span class="parno">9</span>
<a class="ms" id="p_1v_1891"></a>
evañca pana, bhikkhave, imaṃ sikkhāpadaṃ uddiseyyātha— </p>
<hr>

<p>
<span class="parno">10</span>
<a class="ms" id="p_1v_1892"></a>
<a class="msdiv" id="msdiv475"></a>
<strong class="rule">"niṭṭhitacīvarasmiṃ bhikkhunā ubbhatasmiṃ kathine
ekarattampi ce bhikkhu ticīvarena vippavaseyya, aññatra bhikkhusammutiyā,
nissaggiyaṃ pācittiyan"</strong>ti. (<em>2</em>:<strong>21</strong>)</p>
<hr>

<p>
<span class="parno">11</span>
<a class="ms" id="p_1v_1893"></a>
<a class="msdiv" id="msdiv476"></a>
<strong>niṭṭhitacīvarasmin</strong>ti bhikkhuno cīvaraṃ kataṃ vā hoti naṭṭhaṃ
vā vinaṭṭhaṃ vā daḍḍhaṃ vā cīvarāsā vā upacchinnā.</p>

<p>
<span class="parno">12</span>
<a class="ms" id="p_1v_1894"></a>
<strong>ubbhatasmiṃ kathine</strong>ti aṭṭhannaṃ mātikānaṃ aññatarāya mātikāya
ubbhataṃ hoti, saṇghena vā antarā ubbhataṃ hoti.</p>

<p>
<span class="parno">13</span>
<a class="ms" id="p_1v_1895"></a>
<strong>ekarattampi ce bhikkhu ticīvarena vippavaseyyā</strong>ti sanghāṭiyā vā
uttarāsangena vā antaravāsakena vā.</p>

<p>
<span class="parno">14</span>
<a class="ms" id="p_1v_1896"></a>
<strong>aññatra bhikkhusammutiyā</strong>ti ṭhapetvā bhikkhusammutiṃ.</p>
<hr>

<p>
<span class="parno">15</span>
<a class="ms" id="p_1v_1897"></a>
<strong>nissaggiyaṃ hotī</strong>ti saha aruṇuggamanā nissaggiyaṃ hoti.
nissajjitabbaṃ sanghassa vā gaṇassa vā puggalassa vā. evañca pana, bhikkhave,
nissajjitabbaṃ … pe …   "idaṃ me, bhante, cīvaraṃ rattivippavutthaṃ aññatra
bhikkhusammutiyā nissaggiyaṃ, imāhaṃ sanghassa nissajjāmī"ti … pe …   dadeyyāti … pe …
dadeyyunti … pe …   āyasmato dammīti.</p>
<hr>

<p>
<span class="parno">16</span>
<a class="ms" id="p_1v_1898"></a>
<a class="msdiv" id="msdiv477"></a>
gāmo ekūpacāro nānūpacāro. nivesanaṃ ekūpacāraṃ nānūpacāraṃ. udosito ekūpacāro
nānūpacāro. aṭṭo ekūpacāro nānūpacāro. māḷo ekūpacāro nānūpacāro. pāsādo
ekūpacāro nānūpacāro. hammiyaṃ ekūpacāraṃ nānūpacāraṃ. nāvā ekūpacārā
nānūpacārā. sattho ekūpacāro nānūpacāro. khettaṃ ekūpacāraṃ nānūpacāraṃ.
dhaññakaraṇaṃ ekūpacāraṃ nānūpacāraṃ. ārāmo ekūpacāro nānūpacāro. vihāro
ekūpacāro nānūpacāro. rukkhamūlaṃ ekūpacāraṃ nānūpacāraṃ. ajjhokāso ekūpacāro
nānūpacāro.</p>
<hr>

<p>
<span class="parno">17</span>
<a class="ms" id="p_1v_1899"></a>
<a class="msdiv" id="msdiv478"></a>
<strong>gāmo ekūpacāro</strong> nāma ekakulassa gāmo hoti parikkhitto ca.
antogāme cīvaraṃ nikkhipitvā antogāme vatthabbaṃ. aparikkhitto hoti, yasmiṃ
ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā vā na
vijahitabbaṃ.</p>

<p>
<span class="parno">18</span>
<a class="ms" id="p_1v_1900"></a>
<a class="msdiv" id="msdiv479"></a>
nānākulassa gāmo hoti parikkhitto ca. yasmiṃ ghare cīvaraṃ nikkhittaṃ hoti
tasmiṃ ghare vatthabbaṃ sabhāye vā dvāramūle vā, hatthapāsā vā na vijahitabbaṃ.
sabhāyaṃ gacchantena hatthapāse cīvaraṃ nikkhipitvā sabhāye vā vatthabbaṃ
dvāramūle vā, hatthapāsā vā na vijahitabbaṃ. sabhāye cīvaraṃ nikkhipitvā
sabhāye vā vatthabbaṃ dvāramūle vā, hatthapāsā vā na vijahitabbaṃ. aparikkhitto
hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā
vā na vijahitabbaṃ.</p>
<hr>

<p>
<span class="parno">19</span>
<a class="ms" id="p_1v_1901"></a>
<a class="msdiv" id="msdiv480"></a>
ekakulassa nivesanaṃ hoti parikkhittañca, nānāgabbhā nānāovarakā. antonivesane
cīvaraṃ nikkhipitvā antonivesane vatthabbaṃ. aparikkhittaṃ hoti, yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na
vijahitabbaṃ.</p>

<p>
<span class="parno">20</span>
<a class="ms" id="p_1v_1902"></a>
<a class="msdiv" id="msdiv481"></a>
nānākulassa nivesanaṃ hoti parikkhittañca, nānāgabbhā nānāovarakā. yasmiṃ
gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā,
hatthapāsā vā na vijahitabbaṃ. aparikkhittaṃ hoti, yasmiṃ gabbhe cīvaraṃ
nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.</p>

<p>
<span class="parno">21</span>
<a class="ms" id="p_1v_1903"></a>
<a class="msdiv" id="msdiv482"></a>
ekakulassa udosito hoti parikkhitto ca, nānāgabbhā nānāovarakā. antoudosite
cīvaraṃ nikkhipitvā antoudosite vatthabbaṃ. aparikkhitto hoti, yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na
vijahitabbaṃ.</p>

<p>
<span class="parno">22</span>
<a class="ms" id="p_1v_1904"></a>
<a class="msdiv" id="msdiv483"></a>
nānākulassa udosito hoti parikkhitto ca, nānāgabbhā nānāovarakā. yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na
vijahitabbaṃ. aparikkhitto hoti, yasmiṃ gabbhe cīvaraṃ nikkhittaṃ hoti tasmiṃ
gabbhe vatthabbaṃ, hatthapāsā vā na vijahitabbaṃ.</p>
<hr>

<p>
<span class="parno">23</span>
<a class="ms" id="p_1v_1905"></a>
<a class="msdiv" id="msdiv484"></a>
ekakulassa aṭṭo hoti, antoaṭṭe cīvaraṃ nikkhipitvā antoaṭṭe vatthabbaṃ.
nānākulassa aṭṭo hoti, nānāgabbhā nānāovarakā. yasmiṃ gabbhe cīvaraṃ nikkhittaṃ
hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.</p>

<p>
<span class="parno">24</span>
<a class="ms" id="p_1v_1906"></a>
<a class="msdiv" id="msdiv485"></a>
ekakulassa māḷo hoti, antomāḷe cīvaraṃ nikkhipitvā antomāḷe vatthabbaṃ.
nānākulassa māḷo hoti nānāgabbhā nānāovarakā, yasmiṃ gabbhe cīvaraṃ nikkhittaṃ
hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.</p>

<p>
<span class="parno">25</span>
<a class="ms" id="p_1v_1907"></a>
<a class="msdiv" id="msdiv486"></a>
ekakulassa pāsādo hoti, antopāsāde cīvaraṃ nikkhipitvā antopāsāde vatthabbaṃ.
nānākulassa pāsādo hoti, nānāgabbhā nānāovarakā. yasmiṃ gabbhe cīvaraṃ
nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na
vijahitabbaṃ.</p>

<p>
<span class="parno">26</span>
<a class="ms" id="p_1v_1908"></a>
<a class="msdiv" id="msdiv487"></a>
ekakulassa hammiyaṃ hoti. antohammiye cīvaraṃ nikkhipitvā antohammiye
vatthabbaṃ. nānākulassa hammiyaṃ hoti, nānāgabbhā nānāovarakā. yasmiṃ gabbhe
cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na
vijahitabbaṃ.</p>
<hr>

<p>
<span class="parno">27</span>
<a class="ms" id="p_1v_1909"></a>
<a class="msdiv" id="msdiv488"></a>
ekakulassa nāvā hoti. antonāvāya cīvaraṃ nikkhipitvā antonāvāya vatthabbaṃ.
nānākulassa nāvā hoti nānāgabbhā nānāovarakā. yasmiṃ ovarake cīvaraṃ nikkhittaṃ
hoti tasmiṃ ovarake vatthabbaṃ, hatthapāsā vā na vijahitabbaṃ.</p>

<p>
<span class="parno">28</span>
<a class="ms" id="p_1v_1910"></a>
<a class="msdiv" id="msdiv489"></a>
ekakulassa sattho hoti. satthe cīvaraṃ nikkhipitvā purato vā pacchato vā
sattabbhantarā na vijahitabbā, passato abbhantaraṃ na vijahitabbaṃ. nānākulassa
sattho hoti, satthe cīvaraṃ nikkhipitvā hatthapāsā na vijahitabbaṃ.</p>

<p>
<span class="parno">29</span>
<a class="ms" id="p_1v_1911"></a>
<a class="msdiv" id="msdiv490"></a>
ekakulassa khettaṃ hoti parikkhittañca. antokhette cīvaraṃ nikkhipitvā
antokhette vatthabbaṃ. aparikkhittaṃ hoti, hatthapāsā na vijahitabbaṃ.
nānākulassa khettaṃ hoti parikkhittañca. antokhette cīvaraṃ nikkhipitvā
dvāramūle vā vatthabbaṃ, hatthapāsā vā na vijahitabbaṃ. aparikkhittaṃ hoti,
hatthapāsā na vijahitabbaṃ.</p>

<p>
<span class="parno">30</span>
<a class="ms" id="p_1v_1912"></a>
<a class="msdiv" id="msdiv491"></a>
ekakulassa dhaññakaraṇaṃ hoti parikkhittañca. antodhaññakaraṇe cīvaraṃ
nikkhipitvā antodhaññakaraṇe vatthabbaṃ. aparikkhittaṃ hoti, hatthapāsā na
vijahitabbaṃ. nānākulassa dhaññakaraṇaṃ hoti parikkhittañca. antodhaññakaraṇe
cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ.
aparikkhittaṃ hoti, hatthapāsā na vijahitabbaṃ.</p>
<hr>

<p>
<span class="parno">31</span>
<a class="ms" id="p_1v_1913"></a>
<a class="msdiv" id="msdiv492"></a>
ekakulassa ārāmo hoti parikkhitto ca. antoārāme cīvaraṃ nikkhipitvā antoārāme
vatthabbaṃ. aparikkhitto hoti, hatthapāsā na vijahitabbaṃ. nānākulassa ārāmo
hoti parikkhitto ca. antoārāme cīvaraṃ nikkhipitvā dvāramūle vā vatthabbaṃ,
hatthapāsā vā na vijahitabbaṃ. aparikkhitto hoti, hatthapāsā na vijahitabbaṃ.</p>

<p>
<span class="parno">32</span>
<a class="ms" id="p_1v_1914"></a>
<a class="msdiv" id="msdiv493"></a>
ekakulassa vihāro hoti parikkhitto ca. antovihāre cīvaraṃ nikkhipitvā
antovihāre vatthabbaṃ. aparikkhitto hoti, yasmiṃ vihāre cīvaraṃ nikkhittaṃ hoti
tasmiṃ vihāre vatthabbaṃ, hatthapāsā vā na vijahitabbaṃ. nānākulassa vihāro
hoti parikkhitto ca. yasmiṃ vihāre cīvaraṃ nikkhittaṃ hoti tasmiṃ vihāre
vatthabbaṃ dvāramūle vā, hatthapāsā vā na vijahitabbaṃ. aparikkhitto hoti,
yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ, hatthapāsā vā
na vijahitabbaṃ.</p>
<hr>

<p>
<span class="parno">33</span>
<a class="ms" id="p_1v_1915"></a>
<a class="msdiv" id="msdiv494"></a>
ekakulassa rukkhamūlaṃ hoti, yaṃ majjhanhike kāle samantā chāyā pharati,
antochāyāya cīvaraṃ nikkhipitvā antochāyāya vatthabbaṃ. nānākulassa rukkhamūlaṃ
hoti, hatthapāsā na vijahitabbaṃ.</p>

<p>
<span class="parno">34</span>
<a class="ms" id="p_1v_1916"></a>
ajjhokāso ekūpacāro nāma agāmake araññe samantā sattabbhantarā ekūpacāro, tato
paraṃ nānūpacāro.</p>
<hr>

<p>
<span class="parno">35</span>
<a class="ms" id="p_1v_1917"></a>
<a class="msdiv" id="msdiv495"></a>
vippavutthe vippavutthasaññī aññatra bhikkhusammutiyā, nissaggiyaṃ pācittiyaṃ.
vippavutthe vematiko, aññatra bhikkhusammutiyā, nissaggiyaṃ pācittiyaṃ.
vippavutthe avippavutthasaññī, aññatra bhikkhusammutiyā, nissaggiyaṃ
pācittiyaṃ. appaccuddhaṭe paccuddhaṭasaññī … pe …   avissajjite vissajjitasaññī …
anaṭṭhe naṭṭhasaññī …   avinaṭṭhe vinaṭṭhasaññī …   adaḍḍhe daḍḍhasaññī avilutte
viluttasaññī, aññatra bhikkhusammutiyā, nissaggiyaṃ pācittiyaṃ.</p>

<p>
<span class="parno">36</span>
<a class="ms" id="p_1v_1918"></a>
nissaggiyaṃ cīvaraṃ anissajjitvā paribhuñjati, āpatti dukkaṭassa. avippavutthe
vippavutthasaññī, āpatti dukkaṭassa. avippavutthe vematiko, āpatti dukkaṭassa.
avippavutthe avippavutthasaññī, anāpatti.</p>
<hr>

<p>
<span class="parno">37</span>
<a class="ms" id="p_1v_1919"></a>
<a class="msdiv" id="msdiv496"></a>
anāpatti—  antoaruṇe paccuddharati, vissajjeti, nassati, vinassati, ḍayhati,
acchinditvā gaṇhanti, vissāsaṃ gaṇhanti, bhikkhusammutiyā, ummattakassa,
ādikammikassāti.</p>
<p class="endsutta">
<span class="parno">38</span>
<a class="ms" id="p_1v_1920"></a>
udosita(dutiyakathina)sikkhāpadaṃ niṭṭhitaṃ dutiyaṃ.</p>

</div><!--End Pali-->
</section>

<div id="nextprev"><a id="previous-sutta" href="../vi/bu-vb-np1.html"></a><a id="next-sutta" href="../vi/bu-vb-np3.html"></a></div>

</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-np.html">Nissaggiya Pācittiyas</a>Nissaggiya Pācittiya 2
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
