<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Sanghādisesa 6</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<div>
	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li id="active"><a href="../vi/bu-vb-sn.html">Sanghādisesas</a></li>
   <li><a href="../vi/bu-vb-an.html">Aniyatas</a></li>
   <li><a href="../vi/bu-vb-np.html">Nissaggiya Pācittiyas</a></li>
   <li><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>
</div>

<h2>Bhikkhu Vibhanga - Sanghādisesa 6: Having An Unsponsored Kuti Built Wrongly</h2>
<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->
<hr>

<p>
<span class="parno">1</span>
<a class="ms" id="p_1V_1417"></a>
<a class="msdiv" id="msdiv342"></a>
Tena samayena buddho bhagavā rājagahe viharati veḷuvane kalandakanivāpe. Tena
kho pana samayena āḷavakā bhikkhū saññācikāyo kuṭiyo kārāpenti assāmikāyo
attuddesikāyo appamāṇikāyo. Tāyo na niṭṭhānaṃ gacchanti. Te yācanabahulā
viññattibahulā viharanti—  "purisaṃ detha, purisatthakaraṃ detha, goṇaṃ detha,
sakaṭaṃ detha, vāsiṃ detha, parasuṃ detha, kuṭhāriṃ detha, kudālaṃ detha,
nikhādanaṃ detha, valliṃ detha, veḷuṃ detha, muñjaṃ detha, pabbajaṃ detha,
tiṇaṃ detha, mattikaṃ dethā"ti. Manussā upaddutā yācanāya upaddutā viññattiyā
bhikkhū disvā ubbijjantipi uttasantipi palāyantipi aññenapi gacchanti aññenapi
mukhaṃ karonti dvārampi thakenti, gāvimpi disvā palāyanti bhikkhūti maññamānā.</p>

<p>
<span class="parno">2</span>
<a class="ms" id="p_1V_1418"></a>
Atha kho āyasmā mahākassapo rājagahe vassaṃvuṭṭho yena āḷavī tena pakkāmi.
Anupubbena yena āḷavī tadavasari. Tatra sudaṃ āyasmā mahākassapo āḷaviyaṃ
viharati aggāḷave cetiye. Atha kho āyasmā mahākassapo pubbaṇhasamayaṃ nivāsetvā
pattacīvaramādāya āḷaviṃ piṇḍāya pāvisi. Manussā āyasmantaṃ mahākassapaṃ
passitvā ubbijjantipi uttasantipi palāyantipi aññenapi gacchanti aññenapi
mukhaṃ karonti dvārampi thakenti. Atha kho āyasmā mahākassapo āḷaviyaṃ piṇḍāya
caritvā pacchābhattaṃ piṇḍapātapaṭikkanto bhikkhū āmantesi—  "pubbāyaṃ, āvuso,
āḷavī subhikkhā ahosi sulabhapiṇḍā sukarā uñchena paggahena yāpetuṃ; etarahi
panāyaṃ āḷavī dubbhikkhā dullabhapiṇḍā, na sukarā uñchena paggahena yāpetuṃ. Ko
nu kho, āvuso, hetu ko paccayo, yenāyaṃ āḷavī dubbhikkhā dullabhapiṇḍā, na
sukarā uñchena paggahena yāpetun"ti? Atha kho te bhikkhū āyasmato
mahākassapassa etamatthaṃ ārocesuṃ.</p>

<p>
<span class="parno">3</span>
<a class="ms" id="p_1V_1419"></a>
<a class="msdiv" id="msdiv343"></a>
Atha kho bhagavā rājagahe yathābhirantaṃ viharitvā yena āḷavī tena cārikaṃ
pakkāmi. Anupubbena cārikaṃ caramāno yena āḷavī tadavasari. Tatra sudaṃ bhagavā
āḷaviyaṃ viharati aggāḷave cetiye. Atha kho āyasmā mahākassapo yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā mahākassapo bhagavato etamatthaṃ ārocesi.</p>

<p>
<span class="parno">4</span>
<a class="ms" id="p_1V_1420"></a>
Atha kho bhagavā etasmiṃ nidāne etasmiṃ pakaraṇe bhikkhusanghaṃ sannipātāpetvā
āḷavake bhikkhū paṭipucchi—  "saccaṃ kira tumhe, bhikkhave, saññācikāyo kuṭiyo
kārāpetha assāmikāyo attuddesikāyo appamāṇikāyo. Tāyo na niṭṭhānaṃ gacchanti.
Te tumhe yācanabahulā viññattibahulā viharatha—  ‘purisaṃ detha purisatthakaraṃ
detha … pe …   tiṇaṃ detha mattikaṃ dethā’ti. Manussā upaddutā yācanāya upaddutā
viññattiyā bhikkhū disvā ubbijjantipi uttasantipi palāyantipi aññenapi
gacchanti aññenapi mukhaṃ karonti dvārampi thakenti, gāvimpi disvā palāyanti
bhikkhūti maññamānā"ti? "Saccaṃ, bhagavā"ti. Vigarahi buddho bhagavā … pe …
kathañhi nāma tumhe, moghapurisā, saṃyācikāyo kuṭiyo kārāpessatha assāmikāyo
attuddesikāyo appamāṇikāyo. Tāyo na niṭṭhānaṃ gacchanti. Te tumhe yācanabahulā
viññattibahulā viharissatha—  "purisaṃ detha purisatthakaraṃ detha … pe …   tiṇaṃ
detha mattikaṃ dethā"ti. Netaṃ moghapurisā, appasannānaṃ vā pasādāya … pe …
vigarahitvā dhammiṃ kathaṃ katvā bhikkhū āmantesi— </p>
<hr>

<p>
<span class="parno">5</span>
<a class="ms" id="p_1V_1421"></a>
<a class="msdiv" id="msdiv344"></a>
"Bhūtapubbaṃ, bhikkhave, dve bhātaro isayo gangaṃ nadiṃ upanissāya vihariṃsu.
Atha kho, bhikkhave, maṇikaṇṭho nāgarājā gangaṃ nadiṃ uttaritvā yena kaniṭṭho
isi tenupasankami; upasankamitvā kaniṭṭhaṃ isiṃ sattakkhattuṃ bhogehi
parikkhipitvā uparimuddhani mahantaṃ phaṇaṃ karitvā aṭṭhāsi. Atha kho,
bhikkhave, kaniṭṭho isi tassa nāgassa bhayā kiso ahosi lūkho dubbaṇṇo
uppaṇḍuppaṇḍukajāto dhamanisanthatagatto. Addasa kho, bhikkhave, jeṭṭho isi
kaniṭṭhaṃ isiṃ kisaṃ lūkhaṃ dubbaṇṇaṃ uppaṇḍuppaṇḍukajātaṃ
dhamanisanthatagattaṃ. Disvāna kaniṭṭhaṃ isiṃ etadavoca—  ‘kissa tvaṃ, bho,
kiso lūkho dubbaṇṇo uppaṇḍuppaṇḍukajāto dhamanisanthatagatto’ti? ‘Idha, bho,
maṇikaṇṭho nāgarājā gangaṃ nadiṃ uttaritvā yenāhaṃ tenupasankami; upasankamitvā
maṃ sattakkhattuṃ bhogehi parikkhipitvā uparimuddhani mahantaṃ phaṇaṃ karitvā
aṭṭhāsi. Tassāhaṃ, bho, nāgassa bhayā kiso lūkho dubbaṇṇo uppaṇḍuppaṇḍukajāto
dhamanisanthatagatto’ti. ‘Icchasi pana tvaṃ, bho, tassa nāgassa anāgamanan’ti?
‘Icchāmahaṃ, bho, tassa nāgassa anāgamanan’ti. ‘Api pana tvaṃ, bho, tassa
nāgassa kiñci passasī’ti? ‘Passāmahaṃ, bho, maṇimassa kaṇṭhe pilandhanan’ti.
‘Tena hi tvaṃ, bho, taṃ nāgaṃ maṇiṃ yāca—</p>

<p>
<span class="parno">6</span>
<a class="ms" id="p_1V_1422"></a>
Atha kho, bhikkhave, maṇikaṇṭho nāgarājā gangaṃ nadiṃ uttaritvā yena kaniṭṭho
isi tenupasankami; upasankamitvā ekamantaṃ aṭṭhāsi. Ekamantaṃ ṭhitaṃ kho,
bhikkhave, maṇikaṇṭhaṃ nāgarājānaṃ kaniṭṭho isi etadavoca—  ‘maṇiṃ me, bho,
dehi; maṇinā me attho’ti. Atha kho, bhikkhave, maṇikaṇṭho nāgarājā—  ‘bhikkhu
maṇiṃ yācati, bhikkhussa maṇinā attho’ti khippaññeva agamāsi.</p>

<p>
<span class="parno">7</span>
<a class="ms" id="p_1V_1423"></a>
Dutiyampi kho, bhikkhave, maṇikaṇṭho nāgarājā gangaṃ nadiṃ uttaritvā yena
kaniṭṭho isi tenupasankami. Addasa kho, bhikkhave, kaniṭṭho isi maṇikaṇṭhaṃ
nāgarājānaṃ dūratova āgacchantaṃ. Disvāna maṇikaṇṭhaṃ nāgarājānaṃ etadavoca—
‘maṇiṃ me, bho, dehi; maṇinā me attho’ti. Atha kho, bhikkhave, maṇikaṇṭho
nāgarājā—  ‘bhikkhu maṇiṃ yācati, bhikkhussa maṇinā attho’ti tatova
paṭinivatti.</p>

<p>
<span class="parno">8</span>
<a class="ms" id="p_1V_1424"></a>
Tatiyampi kho, bhikkhave, maṇikaṇṭho nāgarājā gangaṃ nadiṃ uttarati. Addasa
kho, bhikkhave, kaniṭṭho isi maṇikaṇṭhaṃ nāgarājānaṃ gangaṃ nadiṃ uttarantaṃ.
Disvāna maṇikaṇṭhaṃ nāgarājānaṃ etadavoca—  ‘maṇiṃ me, bho, dehi; maṇinā me
attho’ti. Atha kho, bhikkhave, maṇikaṇṭho nāgarājā kaniṭṭhaṃ isiṃ gāthāhi
ajjhabhāsi— </p>
<blockquote>

<p>
<span class="parno">9</span>
<a class="ms" id="p_1V_1425"></a>
‘Mamannapānaṃ vipulaṃ uḷāraṃ,<br>
Uppajjatīmassa maṇissa hetu;<br>
Taṃ te na dassaṃ atiyācakosi,<br>
Na cāpi te assamamāgamissaṃ.<br></p>

<p>
<span class="parno">10</span>
<a class="ms" id="p_1V_1426"></a>
Susū yathā sakkharadhotapāṇī,<br>
Tāsesi maṃ selamāyācamāno;<br>
Taṃ te na dassaṃ atiyācakosi,<br>
Na cāpi te assamamāgamissan’ti.<br></p>
</blockquote>

<p>
<span class="parno">11</span>
<a class="ms" id="p_1V_1427"></a>
Atha kho, bhikkhave, maṇikaṇṭho nāgarājā—  ‘bhikkhu maṇiṃ yācati, bhikkhussa
maṇinā attho’ti pakkāmi. Tathā pakkantova ahosi, na puna paccāgañchi. Atha kho,
bhikkhave, kaniṭṭho isi tassa nāgassa dassanīyassa adassanena bhiyyoso mattāya
kiso ahosi lūkho dubbaṇṇo, uppaṇḍuppaṇḍukajāto dhamanisanthatagatto. Addasa
kho, bhikkhave, jeṭṭho isi kaniṭṭhaṃ isiṃ bhiyyoso mattāya kisaṃ lūkhaṃ
dubbaṇṇaṃ uppaṇḍuppaṇḍukajātaṃ dhamanisanthatagattaṃ. Disvāna kaniṭṭhaṃ isiṃ
etadavoca—  ‘kissa tvaṃ, bho, bhiyyoso mattāya kiso lūkho dubbaṇṇo
uppaṇḍuppaṇḍukajāto dhamanisanthatagatto’ti? ‘Tassāhaṃ, bho, nāgassa
dassanīyassa adassanena bhiyyoso mattāya kiso lūkho dubbaṇṇo
uppaṇḍuppaṇḍukajāto dhamanisanthatagatto’ti. Atha kho, bhikkhave, jeṭṭho isi
kaniṭṭhaṃ isiṃ gāthāya ajjhabhāsi— </p>
<hr>
<blockquote>

<p>
<span class="parno">12</span>
<a class="ms" id="p_1V_1428"></a>
‘Na taṃ yāce yassapiyaṃ jigīse,<br>
Videsso hoti atiyācanāya;<br>
Nāgo maṇiṃ yācito brāhmaṇena,<br>
Adassanaññeva tadajjhagamā’ti.<br></p>
</blockquote>

<p>
<span class="parno">13</span>
<a class="ms" id="p_1V_1429"></a>
Tesañhi nāma, bhikkhave, tiracchānagatānaṃ pāṇānaṃ amanāpā bhavissati yācanā
amanāpā viññatti. Kimangaṃ pana manussabhūtānaṃ.</p>
<hr>

<p>
<span class="parno">14</span>
<a class="ms" id="p_1V_1430"></a>
<a class="msdiv" id="msdiv345"></a>
Bhūtapubbaṃ, bhikkhave, aññataro bhikkhu himavantapasse viharati aññatarasmiṃ
vanasaṇḍe. Tassa kho, bhikkhave, vanasaṇḍassa avidūre mahantaṃ ninnaṃ pallalaṃ.
Atha kho, bhikkhave, mahāsakuṇasangho tasmiṃ pallale divasaṃ gocaraṃ caritvā
sāyaṃ taṃ vanasaṇḍaṃ vāsāya upagacchati. Atha kho, bhikkhave, so bhikkhu tassa
sakuṇasanghassa saddena ubbāḷho yenāhaṃ tenupasankami; upasankamitvā maṃ
abhivādetvā ekamantaṃ nisīdi. Ekamantaṃ nisinnaṃ kho ahaṃ, bhikkhave, taṃ
bhikkhuṃ etadavoca—  ‘kacci, bhikkhu, khamanīyaṃ kacci yāpanīyaṃ kaccisi
appakilamathena addhānaṃ āgato? Kuto ca tvaṃ, bhikkhu, āgacchasī’ti?
‘Khamanīyaṃ, bhagavā, yāpanīyaṃ, bhagavā. Appakilamathena cāhaṃ, bhante,
addhānaṃ āgato. Atthi, bhante, himavantapasse mahāvanasaṇḍo. Tassa kho pana,
bhante, vanasaṇḍassa avidūre mahantaṃ ninnaṃ pallalaṃ. Atha kho, bhante,
mahāsakuṇasangho tasmiṃ pallale divasaṃ gocaraṃ caritvā sāyaṃ taṃ vanasaṇḍaṃ
vāsāya upagacchati. Tato ahaṃ, bhagavā, āgacchāmi—  tassa sakuṇasanghassa
saddena ubbāḷho’ti. ‘Icchasi pana tvaṃ, bhikkhu, tassa sakuṇasanghassa
anāgamanan’ti? ‘Icchāmahaṃ, bhagavā, tassa sakuṇasanghassa anāgamanan’ti. ‘Tena
hi tvaṃ, bhikkhu, tattha gantvā taṃ vanasaṇḍaṃ ajjhogāhetvā rattiyā paṭhamaṃ
yāmaṃ tikkhattuṃ saddamanussāvehi—  suṇantu me, bhonto sakuṇā, yāvatikā imasmiṃ
vanasaṇḍe vāsaṃ upagatā, pattena me attho. Ekekaṃ me, bhonto, pattaṃ
dadantū’ti. Rattiyā majjhimaṃ yāmaṃ …   rattiyā pacchimaṃ yāmaṃ tikkhattuṃ
saddamanussāvehi—  ‘suṇantu me, bhonto sakuṇā, yāvatikā imasmiṃ vanasaṇḍe vāsaṃ
upagatā, pattena me attho. Ekekaṃ me, bhonto, pattaṃ dadantū’ti.</p>

<p>
<span class="parno">15</span>
<a class="ms" id="p_1V_1431"></a>
Atha kho, bhikkhave, so bhikkhu tattha gantvā taṃ vanasaṇḍaṃ ajjhogāhetvā
rattiyā paṭhamaṃ yāmaṃ tikkhattuṃ saddamanussāvesi—  ‘suṇantu me, bhonto
sakuṇā, yāvatikā imasmiṃ vanasaṇḍe vāsaṃ upagatā, pattena me attho. Ekekaṃ me,
bhonto, pattaṃ dadantū’ti. Rattiyā majjhimaṃ yāmaṃ …   rattiyā pacchimaṃ yāmaṃ
tikkhattuṃ saddamanussāvesi—  ‘suṇantu me, bhonto sakuṇā, yāvatikā imasmiṃ
vanasaṇḍe vāsaṃ upagatā, pattena me attho. Ekekaṃ me, bhonto, pattaṃ
dadantū’ti. Atha kho, bhikkhave, so sakuṇasangho—  ‘bhikkhu pattaṃ yācati
bhikkhussa pattena attho’ti tamhā vanasaṇḍā pakkāmi. Tathā pakkantova ahosi na
puna paccāgañchi. Tesañhi nāma, bhikkhave, tiracchānagatānaṃ pāṇānaṃ amanāpā
bhavissati yācanā amanāpā viññatti. Kimangaṃ pana manussabhūtānaṃ.</p>
<hr>

<p>
<span class="parno">16</span>
<a class="ms" id="p_1V_1432"></a>
<a class="msdiv" id="msdiv346"></a>
Bhūtapubbaṃ, bhikkhave, raṭṭhapālassa kulaputtassa pitā raṭṭhapālaṃ kulaputtaṃ
gāthāya ajjhabhāsi— </p>
<blockquote>

<p>
<span class="parno">17</span>
<a class="ms" id="p_1V_1433"></a>
‘Apāhaṃ te na jānāmi,<br>
raṭṭhapāla bahū janā;<br>
Te maṃ sangamma yācanti,<br>
kasmā maṃ tvaṃ na yācasī’ti.<br></p>

<p>
<span class="parno">18</span>
<a class="ms" id="p_1V_1434"></a>
‘Yācako appiyo hoti,<br>
yācaṃ adadamappiyo;<br>
Tasmāhaṃ taṃ na yācāmi,<br>
mā me videssanā ahū’ti.<br></p>
</blockquote>

<p>
<span class="parno">19</span>
<a class="ms" id="p_1V_1435"></a>
So hi nāma, bhikkhave, raṭṭhapālo kulaputto sakaṃ pitaraṃ evaṃ vakkhati.
Kimangaṃ pana jano janaṃ.</p>
<hr>

<p>
<span class="parno">20</span>
<a class="ms" id="p_1V_1436"></a>
<a class="msdiv" id="msdiv347"></a>
Gihīnaṃ, bhikkhave, dussaṃharāni bhogāni sambhatānipi durakkhiyāni. Tattha nāma
tumhe, moghapurisā, evaṃ dussaṃharesu bhogesu sambhatesupi durakkhiyesu
yācanabahulā viññattibahulā viharissatha—  ‘purisaṃ detha, purisatthakaraṃ
detha, goṇaṃ detha, sakaṭaṃ detha, vāsiṃ detha, parasuṃ detha, kuṭhāriṃ detha,
kudālaṃ detha, nikhādanaṃ detha, valliṃ detha, veḷuṃ detha, muñjaṃ detha,
pabbajaṃ detha, tiṇaṃ detha, mattikaṃ dethā’ti. Netaṃ, moghapurisā,
appasannānaṃ vā pasādāya … pe …   evañca pana, bhikkhave, imaṃ sikkhāpadaṃ
uddiseyyātha— </p>
<hr>

<p>
<span class="parno">21</span>
<a class="ms" id="p_1V_1437"></a>
<a class="msdiv" id="msdiv348"></a>
<strong class="rule">"Saññācikāya pana bhikkhunā kuṭiṃ kārayamānena assāmikaṃ
attuddesaṃ pamāṇikā kāretabbā. Tatridaṃ pamāṇaṃ—  dīghaso dvādasa vidatthiyo,
sugatavidatthiyā; tiriyaṃ sattantarā. Bhikkhū abhinetabbā vatthudesanāya. Tehi
bhikkhūhi vatthu desetabbaṃ—  anārambhaṃ saparikkamanaṃ. Sārambhe ce bhikkhu
vatthusmiṃ aparikkamane saññācikāya kuṭiṃ kāreyya, bhikkhū vā anabhineyya
vatthudesanāya, pamāṇaṃ vā atikkāmeyya, Sanghādiseso"</strong>ti. (<em>6</em>:<strong>10</strong>)</p>
<hr>

<p>
<span class="parno">22</span>
<a class="ms" id="p_1V_1438"></a>
<a class="msdiv" id="msdiv349"></a>
<strong>Saññācikā</strong> nāma sayaṃ yācitvā purisampi purisatthakarampi
goṇampi sakaṭampi vāsimpi parasumpi kuṭhārimpi kudālampi nikhādanampi vallimpi
veḷumpi muñjampi pabbajampi tiṇampi mattikampi.</p>

<p>
<span class="parno">23</span>
<a class="ms" id="p_1V_1439"></a>
<strong>Kuṭi</strong> nāma ullittā vā hoti avalittā vā ullittāvalittā vā.</p>

<p>
<span class="parno">24</span>
<a class="ms" id="p_1V_1440"></a>
<strong>Kārayamānenā</strong>ti karonto vā kārāpento vā.</p>

<p>
<span class="parno">25</span>
<a class="ms" id="p_1V_1441"></a>
<strong>Assāmikan</strong>ti na añño koci sāmiko hoti, itthī vā puriso vā
gahaṭṭho vā pabbajito vā.</p>

<p>
<span class="parno">26</span>
<a class="ms" id="p_1V_1442"></a>
<strong>Attuddesan</strong>ti attano atthāya.</p>

<p>
<span class="parno">27</span>
<a class="ms" id="p_1V_1443"></a>
<strong>Pamāṇikā kāretabbā. Tatridaṃ pamāṇaṃ—  dīghaso dvādasa vidatthiyo,
sugatavidatthiyā</strong>ti bāhirimena mānena.</p>

<p>
<span class="parno">28</span>
<a class="ms" id="p_1V_1444"></a>
<strong>Tiriyaṃ sattantarā</strong>ti abbhantarimena mānena.</p>
<hr>

<p>
<span class="parno">29</span>
<a class="ms" id="p_1V_1445"></a>
<strong>Bhikkhū abhinetabbā vatthudesanāyā</strong>ti tena kuṭikārakena
bhikkhunā kuṭivatthuṃ sodhetvā sanghaṃ upasankamitvā ekaṃsaṃ uttarāsangaṃ
karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ
paggahetvā evamassa vacanīyo—  "ahaṃ, bhante, saññācikāya kuṭiṃ kattukāmo
assāmikaṃ attuddesaṃ. Sohaṃ, bhante, sanghaṃ kuṭivatthuolokanaṃ yācāmī"ti.
Dutiyampi yācitabbā. Tatiyampi yācitabbā. Sace sabbo sangho ussahati
kuṭivatthuṃ oloketuṃ, sabbena saṇghena oloketabbaṃ. No ce sabbo sangho ussahati
kuṭivatthuṃ oloketuṃ, ye tattha honti bhikkhū byattā paṭibalā sārambhaṃ
anārambhaṃ saparikkamanaṃ aparikkamanaṃ jānituṃ te yācitvā sammannitabbā.
"Evañca pana, bhikkhave, sammannitabbā. Byattena bhikkhunā paṭibalena sangho
ñāpetabbo— </p>

<p>
<span class="parno">30</span>
<a class="ms" id="p_1V_1446"></a>
<a class="msdiv" id="msdiv350"></a>
‘Suṇātu me, bhante, sangho. Ayaṃ itthannāmo bhikkhu saññācikāya kuṭiṃ kattukāmo
assāmikaṃ attuddesaṃ. So sanghaṃ kuṭivatthuolokanaṃ yācati. Yadi sanghassa
pattakallaṃ, sangho itthannāmañca itthannāmañca bhikkhū sammanneyya
itthannāmassa bhikkhuno kuṭivatthuṃ oloketuṃ. Esā ñatti.</p>

<p>
<span class="parno">31</span>
<a class="ms" id="p_1V_1447"></a>
Suṇātu me, bhante, sangho. Ayaṃ itthannāmo bhikkhu saññācikāya kuṭiṃ kattukāmo
assāmikaṃ attuddesaṃ. So sanghaṃ kuṭivatthuolokanaṃ yācati. sangho
itthannāmañca itthannāmañca bhikkhū sammannati itthannāmassa bhikkhuno
kuṭivatthuṃ oloketuṃ. Yassāyasmato khamati itthannāmassa ca itthannāmassa ca
bhikkhūnaṃ sammuti itthannāmassa bhikkhuno kuṭivatthuṃ oloketuṃ, so tuṇhassa;
yassa nakkhamati, so bhāseyya.</p>

<p>
<span class="parno">32</span>
<a class="ms" id="p_1V_1448"></a>
Sammatā saṇghena itthannāmo ca itthannāmo ca bhikkhū itthannāmassa bhikkhuno
kuṭivatthuṃ oloketuṃ. Khamati sanghassa, tasmā tuṇhī, evametaṃ dhārayāmī’"ti.</p>

<p>
<span class="parno">33</span>
<a class="ms" id="p_1V_1449"></a>
<a class="msdiv" id="msdiv351"></a>
Tehi sammatehi bhikkhūhi tattha gantvā kuṭivatthu oloketabbaṃ, sārambhaṃ
anārambhaṃ saparikkamanaṃ aparikkamanaṃ jānitabbaṃ. Sace sārambhaṃ hoti
aparikkamanaṃ, "mā idha karī"ti vattabbo. Sace anārambhaṃ hoti saparikkamanaṃ,
sanghassa ārocetabbaṃ—  "anārambhaṃ saparikkamanan"ti. Tena kuṭikārakena
bhikkhunā sanghaṃ upasankamitvā ekaṃsaṃ uttarāsangaṃ karitvā vuḍḍhānaṃ
bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa
vacanīyo—  "ahaṃ, bhante, saññācikāya kuṭiṃ kattukāmo assāmikaṃ attuddesaṃ.
Sohaṃ, bhante, sanghaṃ kuṭivatthudesanaṃ yācāmī"ti. Dutiyampi yācitabbā.
Tatiyampi yācitabbā. "Byattena bhikkhunā paṭibalena sangho ñāpetabbo— </p>

<p>
<span class="parno">34</span>
<a class="ms" id="p_1V_1450"></a>
<a class="msdiv" id="msdiv352"></a>
‘Suṇātu me, bhante, sangho. Ayaṃ itthannāmo bhikkhu saññācikāya kuṭiṃ kattukāmo
assāmikaṃ attuddesaṃ. So sanghaṃ kuṭivatthudesanaṃ yācati. Yadi sanghassa
pattakallaṃ, sangho itthannāmassa bhikkhuno kuṭivatthuṃ deseyya. Esā ñatti.</p>

<p>
<span class="parno">35</span>
<a class="ms" id="p_1V_1451"></a>
Suṇātu me, bhante, sangho. Ayaṃ itthannāmo bhikkhu saññācikāya kuṭiṃ kattukāmo
assāmikaṃ attuddesaṃ. So sanghaṃ kuṭivatthudesanaṃ yācati. sangho itthannāmassa
bhikkhuno kuṭivatthuṃ deseti. Yassāyasmato khamati itthannāmassa bhikkhuno
kuṭivatthussa desanā, so tuṇhassa; yassa nakkhamati, so bhāseyya.</p>

<p>
<span class="parno">36</span>
<a class="ms" id="p_1V_1452"></a>
Desitaṃ saṇghena itthannāmassa bhikkhuno kuṭivatthu. Khamati sanghassa, tasmā
tuṇhī, evametaṃ dhārayāmī’"ti.</p>
<hr>

<p>
<span class="parno">37</span>
<a class="ms" id="p_1V_1453"></a>
<a class="msdiv" id="msdiv353"></a>
<strong>Sārambhaṃ</strong> nāma kipillikānaṃ vā āsayo hoti, upacikānaṃ vā āsayo
hoti, undūrānaṃ vā āsayo hoti, ahīnaṃ vā āsayo hoti, vicchikānaṃ vā āsayo
hoti, satapadīnaṃ vā āsayo hoti, hatthīnaṃ vā āsayo hoti, assānaṃ vā āsayo
hoti, sīhānaṃ vā āsayo hoti, byagghānaṃ vā āsayo hoti, dīpīnaṃ vā āsayo hoti,
acchānaṃ vā āsayo hoti, taracchānaṃ vā āsayo hoti, yesaṃ kesañci
tiracchānagatānaṃ pāṇānaṃ āsayo hoti, pubbaṇṇanissitaṃ vā hoti,
aparaṇṇanissitaṃ vā hoti, abbhāghātanissitaṃ vā hoti, āghātananissitaṃ vā hoti,
susānanissitaṃ vā hoti, uyyānanissitaṃ vā hoti, rājavatthunissitaṃ vā hoti,
hatthisālānissitaṃ vā hoti, assasālānissitaṃ vā hoti, bandhanāgāranissitaṃ vā
hoti, pānāgāranissitaṃ vā hoti, sūnanissitaṃ vā hoti, racchānissitaṃ vā hoti,
caccaranissitaṃ vā hoti, sabhānissitaṃ vā hoti, saṃsaraṇanissitaṃ vā hoti. Etaṃ
sārambhaṃ nāma.</p>
<hr>

<p>
<span class="parno">38</span>
<a class="ms" id="p_1V_1454"></a>
<strong>Aparikkamanaṃ</strong> nāma na sakkā hoti yathāyuttena sakaṭena
anuparigantuṃ samantā nisseṇiyā anuparigantuṃ. Etaṃ aparikkamanaṃ nāma.</p>

<p>
<span class="parno">39</span>
<a class="ms" id="p_1V_1455"></a>
<strong>Anārambhaṃ</strong> nāma na kipillikānaṃ vā āsayo hoti, na upacikānaṃ
vā āsayo hoti, na undūrānaṃ vā āsayo hoti, na ahīnaṃ vā āsayo hoti, na
vicchikānaṃ vā āsayo hoti, na satapadīnaṃ vā āsayo hoti … pe …   na
saṃsaraṇanissitaṃ vā hoti. Etaṃ anārambhaṃ nāma.</p>

<p>
<span class="parno">40</span>
<a class="ms" id="p_1V_1456"></a>
<strong>Saparikkamanaṃ</strong> nāma sakkā hoti yathāyuttena sakaṭena
anuparigantuṃ, samantā nisseṇiyā anuparigantuṃ. Etaṃ saparikkamanaṃ nāma.</p>

<p>
<span class="parno">41</span>
<a class="ms" id="p_1V_1457"></a>
<strong>Saññācikā</strong> nāma sayaṃ yācitvā purisampi purisatthakarampi … pe …
mattikampi.</p>

<p>
<span class="parno">42</span>
<a class="ms" id="p_1V_1458"></a>
<strong>Kuṭi</strong> nāma ullittā vā hoti avalittā vā ullittāvalittā vā.</p>

<p>
<span class="parno">43</span>
<a class="ms" id="p_1V_1459"></a>
<strong>Kāreyyā</strong>ti karoti vā kārāpeti vā.</p>
<hr>

<p>
<span class="parno">44</span>
<a class="ms" id="p_1V_1460"></a>
<strong>Bhikkhū vā anabhineyya, vatthudesanāya pamāṇaṃ vā atikkāmeyyā</strong>ti
ñattidutiyena kammena kuṭivatthuṃ na desāpetvā, āyāmato vā vitthārato vā
antamaso kesaggamattampi atikkāmetvā karoti vā kārāpeti vā, payoge dukkaṭaṃ.
Ekaṃ piṇḍaṃ anāgate āpatti thullaccayassa. Tasmiṃ piṇḍe āgate āpatti
sanghādisesassa.</p>

<p>
<span class="parno">45</span>
<a class="ms" id="p_1V_1461"></a>
<strong>Sanghādiseso</strong>ti … pe …   tenapi vuccati "Sanghādiseso"ti.</p>
<hr>

<p>
<span class="parno">46</span>
<a class="ms" id="p_1V_1462"></a>
<a class="msdiv" id="msdiv354"></a>
Bhikkhu kuṭiṃ karoti adesitavatthukaṃ sārambhaṃ aparikkamanaṃ, āpatti
sanghādisesena dvinnaṃ dukkaṭānaṃ. Bhikkhu kuṭiṃ karoti adesitavatthukaṃ
sārambhaṃ saparikkamanaṃ, āpatti sanghādisesena dukkaṭassa. Bhikkhu kuṭiṃ
karoti adesitavatthukaṃ anārambhaṃ aparikkamanaṃ, āpatti sanghādisesena
dukkaṭassa. Bhikkhu kuṭiṃ karoti adesitavatthukaṃ anārambhaṃ saparikkamanaṃ,
āpatti sanghādisesassa.</p>

<p>
<span class="parno">47</span>
<a class="ms" id="p_1V_1463"></a>
<a class="msdiv" id="msdiv355"></a>
Bhikkhu kuṭiṃ karoti desitavatthukaṃ sārambhaṃ aparikkamanaṃ, āpatti dvinnaṃ
dukkaṭānaṃ. Bhikkhu kuṭiṃ karoti desitavatthukaṃ sārambhaṃ saparikkamanaṃ,
āpatti dukkaṭassa. Bhikkhu kuṭiṃ karoti desitavatthukaṃ anārambhaṃ
aparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ
anārambhaṃ saparikkamanaṃ, anāpatti.</p>

<p>
<span class="parno">48</span>
<a class="ms" id="p_1V_1464"></a>
Bhikkhu kuṭiṃ karoti pamāṇātikkantaṃ sārambhaṃ aparikkamanaṃ, āpatti
sanghādisesena dvinnaṃ dukkaṭānaṃ. Bhikkhu kuṭiṃ karoti pamāṇātikkantaṃ
sārambhaṃ saparikkamanaṃ, āpatti sanghādisesena dukkaṭassa. Bhikkhu kuṭiṃ
karoti pamāṇātikkantaṃ anārambhaṃ aparikkamanaṃ, āpatti sanghādisesena
dukkaṭassa. Bhikkhu kuṭiṃ karoti pamāṇātikkantaṃ anārambhaṃ saparikkamanaṃ,
āpatti sanghādisesassa.</p>

<p>
<span class="parno">49</span>
<a class="ms" id="p_1V_1465"></a>
Bhikkhu kuṭiṃ karoti pamāṇikaṃ sārambhaṃ aparikkamanaṃ, āpatti dvinnaṃ
dukkaṭānaṃ. Bhikkhu kuṭiṃ karoti pamāṇikaṃ sārambhaṃ saparikkamanaṃ, āpatti
dukkaṭassa. Bhikkhu kuṭiṃ karoti pamāṇikaṃ anārambhaṃ aparikkamanaṃ, āpatti
dukkaṭassa. Bhikkhu kuṭiṃ karoti pamāṇikaṃ anārambhaṃ saparikkamanaṃ, anāpatti.</p>

<p>
<span class="parno">50</span>
<a class="ms" id="p_1V_1466"></a>
Bhikkhu kuṭiṃ karoti adesitavatthukaṃ pamāṇātikkantaṃ sārambhaṃ aparikkamanaṃ,
āpatti dvinnaṃ sanghādisesena dvinnaṃ dukkaṭānaṃ. Bhikkhu kuṭiṃ karoti
adesitavatthukaṃ pamāṇātikkantaṃ sārambhaṃ saparikkamanaṃ, āpatti dvinnaṃ
sanghādisesena dukkaṭassa. Bhikkhu kuṭiṃ karoti adesitavatthukaṃ
pamāṇātikkantaṃ anārambhaṃ aparikkamanaṃ, āpatti dvinnaṃ sanghādisesena
dukkaṭassa. Bhikkhu kuṭiṃ karoti adesitavatthukaṃ pamāṇātikkantaṃ anārambhaṃ
saparikkamanaṃ, āpatti dvinnaṃ sanghādisesānaṃ.</p>

<p>
<span class="parno">51</span>
<a class="ms" id="p_1V_1467"></a>
Bhikkhu kuṭiṃ karoti desitavatthukaṃ pamāṇikaṃ sārambhaṃ aparikkamanaṃ, āpatti
dvinnaṃ dukkaṭānaṃ. Bhikkhu kuṭiṃ karoti desitavatthukaṃ pamāṇikaṃ sārambhaṃ
saparikkamanaṃ, āpatti dukkaṭassa. Bhikkhu kuṭiṃ karoti desitavatthukaṃ
pamāṇikaṃ anārambhaṃ aparikkamanaṃ, āpatti dukkaṭassa. Bhikkhu kuṭiṃ karoti
desitavatthukaṃ pamāṇikaṃ anārambhaṃ saparikkamanaṃ, anāpatti.</p>
<hr>

<p>
<span class="parno">52</span>
<a class="ms" id="p_1V_1468"></a>
<a class="msdiv" id="msdiv356"></a>
Bhikkhu samādisati—  "kuṭiṃ me karothā"ti. Tassa kuṭiṃ karonti adesitavatthukaṃ
sārambhaṃ aparikkamanaṃ, āpatti sanghādisesena dvinnaṃ dukkaṭānaṃ … pe …
sārambhaṃ saparikkamanaṃ, āpatti sanghādisesena dukkaṭassa … pe …   anārambhaṃ
aparikkamanaṃ, āpatti sanghādisesena dukkaṭassa … pe …   anārambhaṃ saparikkamanaṃ,
āpatti sanghādisesassa.</p>

<p>
<span class="parno">53</span>
<a class="ms" id="p_1V_1469"></a>
Bhikkhu samādisati—  "kuṭiṃ me karothā"ti. Tassa kuṭiṃ karonti desitavatthukaṃ
sārambhaṃ aparikkamanaṃ, āpatti dvinnaṃ dukkaṭānaṃ … pe …   sārambhaṃ
saparikkamanaṃ, āpatti dukkaṭassa … pe …   anārambhaṃ aparikkamanaṃ, āpatti
dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">54</span>
<a class="ms" id="p_1V_1470"></a>
Bhikkhu samādisati—  "kuṭiṃ me karothā"ti. Tassa kuṭiṃ karonti pamāṇātikkantaṃ
sārambhaṃ aparikkamanaṃ, āpatti sanghādisesena dvinnaṃ dukkaṭānaṃ … pe …
sārambhaṃ saparikkamanaṃ, āpatti sanghādisesena dukkaṭassa … pe …   anārambhaṃ
aparikkamanaṃ, āpatti sanghādisesena dukkaṭassa … pe …   anārambhaṃ saparikkamanaṃ,
āpatti sanghādisesassa.</p>

<p>
<span class="parno">55</span>
<a class="ms" id="p_1V_1471"></a>
Bhikkhu samādisati—  "kuṭiṃ me karothā"ti. Tassa kuṭiṃ karonti pamāṇikaṃ
sārambhaṃ aparikkamanaṃ, āpatti dvinnaṃ dukkaṭānaṃ … pe …   sārambhaṃ
saparikkamanaṃ, āpatti dukkaṭassa … pe …   anārambhaṃ aparikkamanaṃ, āpatti
dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">56</span>
<a class="ms" id="p_1V_1472"></a>
Bhikkhu samādisati—  "kuṭiṃ me karothā"ti. Tassa kuṭiṃ karonti adesitavatthukaṃ
pamāṇātikkantaṃ sārambhaṃ aparikkamanaṃ, āpatti dvinnaṃ sanghādisesena dvinnaṃ
dukkaṭānaṃ … pe …   sārambhaṃ saparikkamanaṃ, āpatti dvinnaṃ sanghādisesena
dukkaṭassa … pe …   anārambhaṃ aparikkamanaṃ, āpatti dvinnaṃ sanghādisesena
dukkaṭassa … pe …   anārambhaṃ saparikkamanaṃ, āpatti dvinnaṃ sanghādisesānaṃ.</p>

<p>
<span class="parno">57</span>
<a class="ms" id="p_1V_1473"></a>
Bhikkhu samādisati—  "kuṭiṃ me karothā"ti. Tassa kuṭiṃ karonti desitavatthukaṃ
pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ … pe …   sārambhaṃ
saparikkamanaṃ, āpatti dukkaṭassa … pe …   anārambhaṃ aparikkamanaṃ, āpatti
dukkaṭassa … pe …   anārambhaṃ saparikkamanaṃ, anāpatti.</p>
<hr>

<p>
<span class="parno">58</span>
<a class="ms" id="p_1V_1474"></a>
<a class="msdiv" id="msdiv357"></a>
Bhikkhu samādisitvā pakkamati—  "kuṭiṃ me karothā"ti. Na ca samādisati—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
adesitavatthukaṃ sārambhaṃ aparikkamanaṃ, āpatti sanghādisesena dvinnaṃ
dukkaṭānaṃ … pe …   sārambhaṃ saparikkamanaṃ, āpatti sanghādisesena dukkaṭassa … pe …
anārambhaṃ aparikkamanaṃ, āpatti sanghādisesena dukkaṭassa … pe …   anārambhaṃ
saparikkamanaṃ, āpatti sanghādisesassa.</p>

<p>
<span class="parno">59</span>
<a class="ms" id="p_1V_1475"></a>
Bhikkhu samādisitvā pakkamati—  "kuṭiṃ me karothā"ti. Na ca samādisati—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
desitavatthukaṃ sārambhaṃ aparikkamanaṃ, āpatti dvinnaṃ dukkaṭānaṃ … pe …
sārambhaṃ saparikkamanaṃ, āpatti dukkaṭassa … pe …   anārambhaṃ aparikkamanaṃ,
āpatti dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">60</span>
<a class="ms" id="p_1V_1476"></a>
Bhikkhu samādisitvā pakkamati—  "kuṭiṃ me karothā"ti. Na ca samādisati—
"pamāṇikā ca hotu anārambhā ca saparikkamanā cā"ti. Tassa kuṭiṃ karonti
pamāṇātikkantaṃ sārambhaṃ aparikkamanaṃ, āpatti sanghādisesena dvinnaṃ
dukkaṭānaṃ … pe …   sārambhaṃ saparikkamanaṃ, āpatti sanghādisesena dukkaṭassa … pe …
anārambhaṃ aparikkamanaṃ, āpatti sanghādisesena dukkaṭassa … pe …   anārambhaṃ
saparikkamanaṃ, āpatti sanghādisesassa.</p>

<p>
<span class="parno">61</span>
<a class="ms" id="p_1V_1477"></a>
Bhikkhu samādisitvā pakkamati—  "kuṭiṃ me karothā"ti. Na ca samādisati—
"pamāṇikā ca hotu anārambhā ca saparikkamanā cā"ti. Tassa kuṭiṃ karonti
pamāṇikaṃ sārambhaṃ aparikkamanaṃ, āpatti dvinnaṃ dukkaṭānaṃ … pe …   sārambhaṃ
saparikkamanaṃ, āpatti dukkaṭassa … pe …   anārambhaṃ aparikkamanaṃ, āpatti
dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">62</span>
<a class="ms" id="p_1V_1478"></a>
Bhikkhu samādisitvā pakkamati—  "kuṭiṃ me karothā"ti. Na ca samādisati—
"desitavatthukā ca hotu pamāṇikā ca anārambhā ca saparikkamanā cā"ti. Tassa
kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ, āpatti
dvinnaṃ sanghādisesena dvinnaṃ dukkaṭānaṃ … pe …   sārambhaṃ saparikkamanaṃ, āpatti
dvinnaṃ sanghādisesena dukkaṭassa … pe …   anārambhaṃ aparikkamanaṃ, āpatti
dvinnaṃ sanghādisesena dukkaṭassa … pe …   anārambhaṃ saparikkamanaṃ, āpatti
dvinnaṃ sanghādisesānaṃ.</p>

<p>
<span class="parno">63</span>
<a class="ms" id="p_1V_1479"></a>
Bhikkhu samādisitvā pakkamati—  "kuṭiṃ me karothā"ti. Na ca samādisati—
"desitavatthukā ca hotu pamāṇikā ca anārambhā ca saparikkamanā cā"ti. Tassa
kuṭiṃ karonti desitavatthukaṃ pamāṇikaṃ sārambhaṃ aparikkamanaṃ, āpatti dvinnaṃ
dukkaṭānaṃ … pe …   sārambhaṃ saparikkamanaṃ, āpatti dukkaṭassa … pe …   anārambhaṃ
aparikkamanaṃ, āpatti dukkaṭassa … pe …   anārambhaṃ saparikkamanaṃ, anāpatti.</p>
<hr>

<p>
<span class="parno">64</span>
<a class="ms" id="p_1V_1480"></a>
<a class="msdiv" id="msdiv358"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
adesitavatthukaṃ sārambhaṃ aparikkamanaṃ. So suṇāti—  "kuṭi kira me kayirati
adesitavatthukā sārambhā aparikkamanā"ti. Tena bhikkhunā sāmaṃ vā gantabbaṃ
dūto vā pāhetabbo—  "desitavatthukā ca hotu anārambhā ca saparikkamanā cā"ti.
No ce sāmaṃ vā gaccheyya dūtaṃ vā pahiṇeyya, āpatti dukkaṭassa.</p>

<p>
<span class="parno">65</span>
<a class="ms" id="p_1V_1481"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
adesitavatthukaṃ sārambhaṃ saparikkamanaṃ. So suṇāti—  "kuṭi kira me kayirati
adesitavatthukā sārambhā saparikkamanā"ti. Tena bhikkhunā sāmaṃ vā gantabbaṃ
dūto vā pāhetabbo—  "desitavatthukā ca hotu anārambhā cā"ti. No ce sāmaṃ vā
gaccheyya dūtaṃ vā pahiṇeyya, āpatti dukkaṭassa.</p>

<p>
<span class="parno">66</span>
<a class="ms" id="p_1V_1482"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
adesitavatthukaṃ anārambhaṃ aparikkamanaṃ. So suṇāti—  "kuṭi kira me kayirati
adesitavatthukā anārambhā aparikkamanā"ti. Tena bhikkhunā sāmaṃ vā gantabbaṃ
dūto vā pāhetabbo—  "desitavatthukā ca hotu saparikkamanā cā"ti. No ce sāmaṃ vā
gaccheyya dūtaṃ vā pahiṇeyya, āpatti dukkaṭassa.</p>

<p>
<span class="parno">67</span>
<a class="ms" id="p_1V_1483"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
adesitavatthukaṃ anārambhaṃ saparikkamanaṃ. So suṇāti—  "kuṭi kira me kayirati
adesitavatthukā anārambhā saparikkamanā"ti. Tena bhikkhunā sāmaṃ vā gantabbaṃ
dūto vā pāhetabbo—  "desitavatthukā hotū"ti. No ce sāmaṃ vā gaccheyya dūtaṃ vā
pahiṇeyya, āpatti dukkaṭassa.</p>

<p>
<span class="parno">68</span>
<a class="ms" id="p_1V_1484"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
desitavatthukaṃ sārambhaṃ aparikkamanaṃ. So suṇāti—  "kuṭi kira me kayirati
desitavatthukā sārambhā aparikkamanā"ti. Tena bhikkhunā sāmaṃ vā gantabbaṃ dūto
vā pāhetabbo—  "anārambhā ca hotu saparikkamanā cā"ti. No ce sāmaṃ vā
gaccheyya dūtaṃ vā pahiṇeyya, āpatti dukkaṭassa.</p>

<p>
<span class="parno">69</span>
<a class="ms" id="p_1V_1485"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
desitavatthukaṃ sārambhaṃ saparikkamanaṃ. So suṇāti—  "kuṭi kira me kayirati
desitavatthukā sārambhā saparikkamanā"ti. Tena bhikkhunā sāmaṃ vā gantabbaṃ
dūto vā pāhetabbo—  "anārambhā hotū"ti. No ce sāmaṃ vā gaccheyya dūtaṃ vā
pahiṇeyya, āpatti dukkaṭassa.</p>

<p>
<span class="parno">70</span>
<a class="ms" id="p_1V_1486"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
desitavatthukaṃ anārambhaṃ aparikkamanaṃ. So suṇāti—  "kuṭi kira me kayirati
desitavatthukā anārambhā aparikkamanā"ti. Tena bhikkhunā sāmaṃ vā gantabbaṃ
dūto vā pāhetabbo—  "saparikkamanā hotū"ti. No ce sāmaṃ vā gaccheyya dūtaṃ vā
pahiṇeyya, āpatti dukkaṭassa.</p>
<hr>

<p>
<span class="parno">71</span>
<a class="ms" id="p_1V_1487"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
desitavatthukaṃ anārambhaṃ saparikkamanaṃ, anāpatti.</p>

<p>
<span class="parno">72</span>
<a class="ms" id="p_1V_1488"></a>
<a class="msdiv" id="msdiv359"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—  "pamāṇikā
ca hotu anārambhā ca saparikkamanā cā"ti. Tassa kuṭiṃ karonti pamāṇātikkantaṃ
sārambhaṃ aparikkamanaṃ. So suṇāti—  "kuṭi kira me kayirati pamāṇātikkantā
sārambhā aparikkamanā"ti. Tena bhikkhunā sāmaṃ vā gantabbaṃ dūto vā pāhetabbo—
"pamāṇikā ca hotu anārambhā ca saparikkamanā cā"ti … pe …   "pamāṇikā ca hotu
anārambhā cā"ti … pe …   "pamāṇikā ca hotu saparikkamanā cā"ti … pe …   "pamāṇikā
hotū"ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.</p>

<p>
<span class="parno">73</span>
<a class="ms" id="p_1V_1489"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—  "pamāṇikā
ca hotu anārambhā ca saparikkamanā cā"ti. Tassa kuṭiṃ karonti pamāṇikaṃ
sārambhaṃ aparikkamanaṃ. So suṇāti—  "kuṭi kira me kayirati pamāṇikā sārambhā
aparikkamanā"ti. Tena bhikkhunā sāmaṃ vā gantabbaṃ dūto vā pāhetabbo—
"anārambhā ca hotu saparikkamanā cā"ti … pe …   "anārambhā hotū"ti … pe …
"saparikkamanā hotū"ti … pe …   anāpatti.</p>

<p>
<span class="parno">74</span>
<a class="ms" id="p_1V_1490"></a>
<a class="msdiv" id="msdiv360"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu pamāṇikā ca anārambhā ca saparikkamanā cā"ti. Tassa
kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ. So
suṇāti—  "kuṭi kira me kayirati adesitavatthukā pamāṇātikkantā sārambhā
aparikkamanā"ti. Tena bhikkhunā sāmaṃ vā gantabbaṃ dūto vā pāhetabbo—
"desitavatthukā ca hotu pamāṇikā ca anārambhā ca saparikkamanā cā"ti … pe …
"desitavatthukā ca hotu pamāṇikā ca anārambhā cā"ti … pe …   "desitavatthukā ca
hotu pamāṇikā ca saparikkamanā cā"ti … pe …   "desitavatthukā ca hotu pamāṇikā
cā"ti. No ce sāmaṃ vā gaccheyya dūtaṃ vā pahiṇeyya, āpatti dukkaṭassa.</p>

<p>
<span class="parno">75</span>
<a class="ms" id="p_1V_1491"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu pamāṇikā ca anārambhā ca saparikkamanā cā"ti. Tassa
kuṭiṃ karonti desitavatthukaṃ pamāṇikaṃ sārambhaṃ aparikkamanaṃ. So suṇāti—
"kuṭi kira me kayirati desitavatthukā pamāṇikā sārambhā aparikkamanā"ti. Tena
bhikkhunā sāmaṃ vā gantabbaṃ dūto vā pāhetabbo—  "anārambhā ca hotu
saparikkamanā cā"ti … pe …   "anārambhā hotū"ti … pe …   "saparikkamanā hotū"ti … pe …
anāpatti.</p>
<hr>

<p>
<span class="parno">76</span>
<a class="ms" id="p_1V_1492"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
adesitavatthukaṃ sārambhaṃ aparikkamanaṃ, āpatti kārukānaṃ tiṇṇaṃ
dukkaṭānaṃ … pe …   sārambhaṃ saparikkamanaṃ, āpatti kārukānaṃ dvinnaṃ
dukkaṭānaṃ … pe …   anārambhaṃ aparikkamanaṃ, āpatti kārukānaṃ dvinnaṃ
dukkaṭānaṃ … pe …   anārambhaṃ saparikkamanaṃ, āpatti kārukānaṃ dukkaṭassa.</p>

<p>
<span class="parno">77</span>
<a class="ms" id="p_1V_1493"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu anārambhā ca saparikkamanā cā"ti. Tassa kuṭiṃ karonti
desitavatthukaṃ sārambhaṃ aparikkamanaṃ, āpatti kārukānaṃ dvinnaṃ
dukkaṭānaṃ … pe …   sārambhaṃ saparikkamanaṃ, āpatti kārukānaṃ dukkaṭassa … pe …
anārambhaṃ aparikkamanaṃ, āpatti kārukānaṃ dukkaṭassa … pe …   anārambhaṃ
saparikkamanaṃ, anāpatti.</p>

<p>
<span class="parno">78</span>
<a class="ms" id="p_1V_1494"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—  "pamāṇikā
ca hotu anārambhā ca saparikkamanā cā"ti. Tassa kuṭiṃ karonti pamāṇātikkantaṃ
sārambhaṃ aparikkamanaṃ, āpatti kārukānaṃ tiṇṇaṃ dukkaṭānaṃ … pe …   sārambhaṃ
saparikkamanaṃ, āpatti kārukānaṃ dvinnaṃ dukkaṭānaṃ … pe …   anārambhaṃ
aparikkamanaṃ, āpatti kārukānaṃ dvinnaṃ dukkaṭānaṃ … pe …   anārambhaṃ
saparikkamanaṃ, āpatti kārukānaṃ dukkaṭassa.</p>

<p>
<span class="parno">79</span>
<a class="ms" id="p_1V_1495"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—  "pamāṇikā
ca hotu anārambhā ca saparikkamanā cā"ti. Tassa kuṭiṃ karonti pamāṇikaṃ
sārambhaṃ aparikkamanaṃ, āpatti kārukānaṃ dvinnaṃ dukkaṭānaṃ … pe …   sārambhaṃ
saparikkamanaṃ, āpatti kārukānaṃ dukkaṭassa … pe …   anārambhaṃ aparikkamanaṃ,
āpatti kārukānaṃ dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">80</span>
<a class="ms" id="p_1V_1496"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu pamāṇikā ca anārambhā ca saparikkamanā cā"ti. Tassa
kuṭiṃ karonti adesitavatthukaṃ pamāṇātikkantaṃ sārambhaṃ aparikkamanaṃ, āpatti
kārukānaṃ catunnaṃ dukkaṭānaṃ … pe …   sārambhaṃ saparikkamanaṃ, āpatti kārukānaṃ
tiṇṇaṃ dukkaṭānaṃ … pe …   anārambhaṃ aparikkamanaṃ, āpatti kārukānaṃ tiṇṇaṃ
dukkaṭānaṃ … pe …   anārambhaṃ saparikkamanaṃ, āpatti kārukānaṃ dvinnaṃ dukkaṭānaṃ.</p>

<p>
<span class="parno">81</span>
<a class="ms" id="p_1V_1497"></a>
Bhikkhu samādisitvā pakkamati—  "kuṭiṃ me karothā"ti. Samādisati ca—
"desitavatthukā ca hotu pamāṇikā ca anārambhā ca saparikkamanā cā"ti. Tassa
kuṭiṃ karonti desitavatthukaṃ pamāṇikaṃ sārambhaṃ aparikkamanaṃ, āpatti
kārukānaṃ dvinnaṃ dukkaṭānaṃ … pe …   sārambhaṃ saparikkamanaṃ, āpatti kārukānaṃ
dukkaṭassa … pe …   anārambhaṃ aparikkamanaṃ, āpatti kārukānaṃ dukkaṭassa … pe …
anārambhaṃ saparikkamanaṃ, anāpatti.</p>
<hr>

<p>
<span class="parno">82</span>
<a class="ms" id="p_1V_1498"></a>
<a class="msdiv" id="msdiv361"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
adesitavatthukaṃ sārambhaṃ aparikkamanaṃ. So ce vippakate āgacchati, tena
bhikkhunā sā kuṭi aññassa vā dātabbā bhinditvā vā puna kātabbā. No ce aññassa
vā dadeyya bhinditvā vā puna kāreyya, āpatti sanghādisesena dvinnaṃ dukkaṭānaṃ.</p>

<p>
<span class="parno">83</span>
<a class="ms" id="p_1V_1499"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
adesitavatthukaṃ sārambhaṃ saparikkamanaṃ. So ce vippakate āgacchati, tena
bhikkhunā sā kuṭi aññassa vā dātabbā bhinditvā vā puna kātabbā. No ce aññassa
vā dadeyya bhinditvā vā puna kāreyya, āpatti sanghādisesena dukkaṭassa … pe …
anārambhaṃ aparikkamanaṃ … pe …   āpatti sanghādisesena dukkaṭassa … pe …   anārambhaṃ
saparikkamanaṃ … pe …   āpatti sanghādisesassa.</p>

<p>
<span class="parno">84</span>
<a class="ms" id="p_1V_1500"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
desitavatthukaṃ sārambhaṃ aparikkamanaṃ. So ce vippakate āgacchati, tena
bhikkhunā sā kuṭi aññassa vā dātabbā bhinditvā vā puna kātabbā. No ce aññassa
vā dadeyya bhinditvā vā puna kāreyya, āpatti dvinnaṃ dukkaṭānaṃ … pe …   sārambhaṃ
saparikkamanaṃ, āpatti dukkaṭassa … pe …   anārambhaṃ aparikkamanaṃ, āpatti
dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">85</span>
<a class="ms" id="p_1V_1501"></a>
<a class="msdiv" id="msdiv362"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
pamāṇātikkantaṃ sārambhaṃ aparikkamanaṃ. So ce vippakate āgacchati, tena
bhikkhunā sā kuṭi aññassa vā dātabbā bhinditvā vā puna kātabbā. No ce aññassa
vā dadeyya bhinditvā vā puna kāreyya, āpatti sanghādisesena dvinnaṃ
dukkaṭānaṃ … pe …   sārambhaṃ saparikkamanaṃ, āpatti sanghādisesena dukkaṭassa … pe …
anārambhaṃ aparikkamanaṃ, āpatti sanghādisesena dukkaṭassa … pe …   anārambhaṃ
saparikkamanaṃ, āpatti sanghādisesassa.</p>

<p>
<span class="parno">86</span>
<a class="ms" id="p_1V_1502"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
pamāṇikaṃ sārambhaṃ aparikkamanaṃ. So ce vippakate āgacchati, tena bhikkhunā sā
kuṭi aññassa vā dātabbā bhinditvā vā puna kātabbā. No ce aññassa vā dadeyya
bhinditvā vā puna kāreyya, āpatti dvinnaṃ dukkaṭānaṃ … pe …   sārambhaṃ
saparikkamanaṃ, āpatti dukkaṭassa … pe …   anārambhaṃ aparikkamanaṃ, āpatti
dukkaṭassa … pe …   anārambhaṃ saparikkamanaṃ, anāpatti.</p>

<p>
<span class="parno">87</span>
<a class="ms" id="p_1V_1503"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
adesitavatthukaṃ pamāṇātikkantaṃ sārambhaṃ aparikkamanaṃ. So ce vippakate
āgacchati, tena bhikkhunā sā kuṭi aññassa vā dātabbā bhinditvā vā puna kātabbā.
No ce aññassa vā dadeyya bhinditvā vā puna kāreyya, āpatti dvinnaṃ
sanghādisesena dvinnaṃ dukkaṭānaṃ … pe …   sārambhaṃ saparikkamanaṃ, āpatti dvinnaṃ
sanghādisesena dukkaṭassa … pe …   anārambhaṃ aparikkamanaṃ, āpatti dvinnaṃ
sanghādisesena dukkaṭassa … pe …   anārambhaṃ saparikkamanaṃ, āpatti dvinnaṃ
sanghādisesānaṃ.</p>

<p>
<span class="parno">88</span>
<a class="ms" id="p_1V_1504"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
desitavatthukaṃ pamāṇikaṃ sārambhaṃ aparikkamanaṃ. So ce vippakate āgacchati,
tena bhikkhunā sā kuṭi aññassa vā dātabbā bhinditvā vā puna kātabbā. No ce
aññassa vā dadeyya bhinditvā vā puna kāreyya, āpatti dvinnaṃ dukkaṭānaṃ … pe …
sārambhaṃ saparikkamanaṃ, āpatti dukkaṭassa … pe …   anārambhaṃ aparikkamanaṃ,
āpatti dukkaṭassa.</p>

<p>
<span class="parno">89</span>
<a class="ms" id="p_1V_1505"></a>
Bhikkhu samādisitvā pakkamati—  "kuṭiṃ me karothā"ti. Tassa kuṭiṃ karonti
desitavatthukaṃ pamāṇikaṃ anārambhaṃ saparikkamanaṃ, anāpatti.</p>
<hr>

<p>
<span class="parno">90</span>
<a class="ms" id="p_1V_1506"></a>
<a class="msdiv" id="msdiv363"></a>
Attanā vippakataṃ attanā pariyosāpeti, āpatti sanghādisesassa.</p>

<p>
<span class="parno">91</span>
<a class="ms" id="p_1V_1507"></a>
Attanā vippakataṃ parehi pariyosāpeti, āpatti sanghādisesassa.</p>

<p>
<span class="parno">92</span>
<a class="ms" id="p_1V_1508"></a>
Parehi vippakataṃ attanā pariyosāpeti, āpatti sanghādisesassa.</p>

<p>
<span class="parno">93</span>
<a class="ms" id="p_1V_1509"></a>
Parehi vippakataṃ parehi pariyosāpeti, āpatti sanghādisesassa.</p>
<hr>

<p>
<span class="parno">94</span>
<a class="ms" id="p_1V_1510"></a>
<a class="msdiv" id="msdiv364"></a>
Anāpatti—  leṇe guhāya tiṇakuṭikāya aññassatthāya vāsāgāraṃ ṭhapetvā sabbattha,
anāpatti ummattakassa ādikammikassāti.</p>
<p class="endsutta">
<span class="parno">95</span>
<a class="ms" id="p_1V_1511"></a>
Kuṭikārasikkhāpadaṃ niṭṭhitaṃ chaṭṭhaṃ.</p>
</div><!--End Pali-->

<div id="nextprev"><a id="previous-sutta" href="../vi/bu-vb-sn5.html"></a><a id="next-sutta" href="../vi/bu-vb-sn7.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-sn.html">Sanghādisesas</a>Sanghādisesa 6
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
