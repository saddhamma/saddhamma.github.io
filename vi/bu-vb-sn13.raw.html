<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Sanghādisesa 13</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<div>
	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li id="active"><a href="../vi/bu-vb-sn.html">Sanghādisesas</a></li>
   <li><a href="../vi/bu-vb-an.html">Aniyatas</a></li>
   <li><a href="../vi/bu-vb-np.html">Nissaggiya Pācittiyas</a></li>
   <li><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>
</div>

<h2>Bhikkhu Vibhanga - Sanghādisesa 13: Criticising a Sangha Decision of Banishment for Corrupting Lay People</h2>
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span></li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->
<hr>

<p>
<span class="parno">1</span>
<a class="ms" id="p_1v_1753"></a>
<a class="msdiv" id="msdiv431"></a>
tena samayena buddho bhagavā sāvatthiyaṃ viharati jetavane anāthapiṇḍikassa
ārāme. tena kho pana samayena assajipunabbasukā nāma kīṭāgirismiṃ āvāsikā honti
alajjino pāpabhikkhū. te evarūpaṃ anācāraṃ ācaranti—  mālāvacchaṃ ropentipi
ropāpentipi, siñcantipi siñcāpentipi, ocinantipi ocināpentipi, ganthentipi
ganthāpentipi, ekatovaṇṭikamālaṃ karontipi kārāpentipi, ubhatovaṇṭikamālaṃ
karontipi kārāpentipi, mañjarikaṃ karontipi kārāpentipi, vidhūtikaṃ karontipi
kārāpentipi, vaṭaṃsakaṃ karontipi kārāpentipi, āveḷaṃ karontipi kārāpentipi,
uracchadaṃ karontipi kārāpentipi. te kulitthīnaṃ kuladhītānaṃ kulakumārīnaṃ
kulasuṇhānaṃ kuladāsīnaṃ ekatovaṇṭikamālaṃ harantipi harāpentipi,
ubhatovaṇṭikamālaṃ harantipi harāpentipi, mañjarikaṃ harantipi harāpentipi,
vidhūtikaṃ harantipi harāpentipi, vaṭaṃsakaṃ harantipi harāpentipi, āveḷaṃ
harantipi harāpentipi, uracchadaṃ harantipi harāpentipi. te kulitthīhi
kuladhītāhi kulakumārīhi kulasuṇhāhi kuladāsīhi saddhiṃ ekabhājanepi bhuñjanti,
ekathālakepi pivanti, ekāsanepi nisīdanti, ekamañcepi tuvaṭṭenti,
ekattharaṇāpi tuvaṭṭenti, ekapāvuraṇāpi tuvaṭṭenti, ekattharaṇapāvuraṇāpi
tuvaṭṭenti, vikālepi bhuñjanti, majjampi pivanti, mālāgandhavilepanampi
dhārenti, naccantipi gāyantipi vādentipi lāsentipi, naccantiyāpi naccanti,
naccantiyāpi gāyanti, naccantiyāpi vādenti, naccantiyāpi lāsenti, gāyantiyāpi
naccanti, gāyantiyāpi gāyanti, gāyantiyāpi vādenti, gāyantiyāpi lāsenti,
vādentiyāpi naccanti, vādentiyāpi gāyanti, vādentiyāpi vādenti, vādentiyāpi
lāsenti, lāsentiyāpi naccanti, lāsentiyāpi gāyanti, lāsentiyāpi vādenti,
lāsentiyāpi lāsenti; aṭṭhapadepi kīḷanti, dasapadepi kīḷanti, ākāsepi kīḷanti,
parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi
kīḷanti, salākahatthenapi kīḷanti, akkhenapi kīḷanti, pangacīrenapi kīḷanti,
vankakenapi kīḷanti, mokkhacikāyapi kīḷanti, cingulakenapi kīḷanti,
pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi
kīḷanti, manesikāyapi kīḷanti, yathāvajjenapi kīḷanti. hatthismimpi sikkhanti,
assasmimpi sikkhanti, rathasmimpi sikkhanti, dhanusmimpi sikkhanti,
tharusmimpi sikkhanti, hatthissapi purato dhāvanti, assassapi purato dhāvanti,
rathassapi purato dhāvantipi ādhāvantipi, usseḷentipi, apphoṭentipi,
nibbujjhantipi, muṭṭhīhipi yujjhanti, rangamajjhepi sanghāṭiṃ pattharitvā
naccakiṃ evaṃ vadanti—  "idha, bhagini, naccassū"ti, nalāṭikampi denti,
vividhampi anācāraṃ ācaranti.</p>

<p>
<span class="parno">2</span>
<a class="ms" id="p_1v_1754"></a>
<a class="msdiv" id="msdiv432"></a>
tena kho pana samayena aññataro bhikkhu kāsīsu vassaṃvuṭṭho sāvatthiṃ gacchanto
bhagavantaṃ dassanāya, yena kīṭāgiri tadavasari. atha kho so bhikkhu
pubbaṇhasamayaṃ nivāsetvā pattacīvaramādāya kīṭāgiriṃ piṇḍāya pāvisi pāsādikena
abhikkantena paṭikkantena ālokitena vilokitena samiñjitena pasāritena
okkhittacakkhu iriyāpathasampanno. manussā taṃ bhikkhuṃ passitvā evamāhaṃsu—
"kvāyaṃ abalabalo viya mandamando viya bhākuṭikabhākuṭiko viya? ko imassa
upagatassa piṇḍakaṃ dassati? amhākaṃ pana ayyā assajipunabbasukā saṇhā sakhilā
sukhasambhāsā mihitapubbangamā ehisvāgatavādino abbhākuṭikā uttānamukhā
pubbabhāsino. tesaṃ kho nāma piṇḍo dātabbo"ti.</p>

<p>
<span class="parno">3</span>
<a class="ms" id="p_1v_1755"></a>
addasā kho aññataro upāsako taṃ bhikkhuṃ kīṭāgirismiṃ piṇḍāya carantaṃ. disvāna
yena so bhikkhu tenupasankami; upasankamitvā taṃ bhikkhuṃ abhivādetvā
etadavoca—  "api, bhante, piṇḍo labbhatī"ti? "na kho, āvuso, piṇḍo labbhatī"ti.
"ehi, bhante, gharaṃ gamissāmā"ti. atha kho so upāsako taṃ bhikkhuṃ gharaṃ
netvā bhojetvā etadavoca—  "kahaṃ, bhante, ayyo gamissatī"ti? "sāvatthiṃ kho
ahaṃ, āvuso, gamissāmi bhagavantaṃ dassanāyā"ti. "tena hi, bhante, mama
vacanena bhagavato pāde sirasā vanda, evañca vadehi—  ‘duṭṭho, bhante,
kīṭāgirismiṃ āvāso. assajipunabbasukā nāma kīṭāgirismiṃ āvāsikā alajjino
pāpabhikkhū. te evarūpaṃ anācāraṃ ācaranti—  mālāvacchaṃ ropentipi ropāpentipi,
siñcantipi siñcāpentipi … pe …   vividhampi anācāraṃ ācaranti. yepi te, bhante,
manussā pubbe saddhā ahesuṃ pasannā tepi etarahi assaddhā appasannā. yānipi
tāni sanghassa pubbe dānapathāni tānipi etarahi upacchinnāni. riñcanti pesalā
bhikkhū, nivasanti pāpabhikkhū. sādhu, bhante, bhagavā kīṭāgiriṃ bhikkhū
pahiṇeyya yathāyaṃ kīṭāgirismiṃ āvāso saṇṭhaheyyā’"ti.</p>
<hr>

<p>
<span class="parno">4</span>
<a class="ms" id="p_1v_1756"></a>
"evamāvuso"ti kho so bhikkhu tassa upāsakassa paṭissutvā yena sāvatthi tena
pakkāmi. anupubbena yena sāvatthi jetavanaṃ anāthapiṇḍikassa ārāmo yena bhagavā
tenupasankami; upasankamitvā bhagavantaṃ abhivādetvā ekamantaṃ nisīdi. āciṇṇaṃ
kho panetaṃ buddhānaṃ bhagavantānaṃ āgantukehi bhikkhūhi saddhiṃ
paṭisammodituṃ. atha kho bhagavā taṃ bhikkhuṃ etadavoca—  "kacci, bhikkhu,
khamanīyaṃ kacci yāpanīyaṃ, kaccisi appakilamathena addhānaṃ āgato, kuto ca
tvaṃ, bhikkhu, āgacchasī"ti? "khamanīyaṃ, bhagavā, yāpanīyaṃ, bhagavā.
appakilamathena cāhaṃ, bhante, addhānaṃ āgato. idhāhaṃ, bhante, kāsīsu
vassaṃvuṭṭho sāvatthiṃ āgacchanto bhagavantaṃ dassanāya yena kīṭāgiri
tadavasariṃ. atha khvāhaṃ, bhante, pubbaṇhasamayaṃ nivāsetvā pattacīvaramādāya
kīṭāgiriṃ piṇḍāya pāvisiṃ. addasā kho maṃ, bhante, aññataro upāsako
kīṭāgirismiṃ piṇḍāya carantaṃ. disvāna yenāhaṃ tenupasankami; upasankamitvā maṃ
abhivādetvā etadavoca—  ‘api, bhante, piṇḍo labbhatī’ti? ‘na kho, āvuso, piṇḍo
labbhatī’ti. ‘ehi, bhante, gharaṃ gamissāmā’ti. atha kho, bhante, so upāsako
maṃ gharaṃ netvā bhojetvā etadavoca—  ‘kahaṃ, bhante, ayyo gamissatī’ti?
‘sāvatthiṃ kho ahaṃ, āvuso, gamissāmi bhagavantaṃ dassanāyā’ti. tena hi,
bhante, mama vacanena bhagavato pāde sirasā vanda, evañca vadehi—  ‘duṭṭho,
bhante, kīṭāgirismiṃ āvāso, assajipunabbasukā nāma kīṭāgirismiṃ āvāsikā
alajjino pāpabhikkhū. te evarūpaṃ anācāraṃ ācaranti—  mālāvacchaṃ ropentipi
ropāpentipi, siñcantipi siñcāpentipi … pe …   vividhampi anācāraṃ ācaranti. yepi
te, bhante, manussā pubbe saddhā ahesuṃ pasannā tepi etarahi assaddhā
appasannā, yānipi tāni sanghassa pubbe dānapathāni tānipi etarahi upacchinnāni,
riñcanti pesalā bhikkhū nivasanti pāpabhikkhū. sādhu, bhante, bhagavā
kīṭāgiriṃ bhikkhū pahiṇeyya yathāyaṃ kīṭāgirismiṃ āvāso saṇṭhaheyyā’ti. tato
ahaṃ, bhagavā, āgacchāmī"ti.</p>
<hr>

<p>
<span class="parno">5</span>
<a class="ms" id="p_1v_1757"></a>
<a class="msdiv" id="msdiv433"></a>
atha kho bhagavā etasmiṃ nidāne etasmiṃ pakaraṇe bhikkhusanghaṃ sannipātāpetvā
bhikkhū paṭipucchi—  "saccaṃ kira, bhikkhave, assajipunabbasukā nāma
kīṭāgirismiṃ āvāsikā alajjino pāpabhikkhū te evarūpaṃ anācāraṃ ācaranti—
mālāvacchaṃ ropentipi ropāpentipi, siñcantipi siñcāpentipi … pe …   vividhampi
anācāraṃ ācaranti, yepi te, bhikkhave, manussā pubbe saddhā ahesuṃ pasannā tepi
etarahi assaddhā appasannā; yānipi tāni sanghassa pubbe dānapathāni tānipi
etarahi upacchinnāni; riñcanti pesalā bhikkhū nivasanti pāpabhikkhū"ti?
"saccaṃ, bhagavā"ti. vigarahi buddho bhagavā … pe …   kathañhi nāma te, bhikkhave,
moghapurisā evarūpaṃ anācāraṃ ācarissanti—  mālāvacchaṃ ropessantipi
ropāpessantipi, sañcissantipi siñcāpessantipi, ocinissantipi ocināpessantipi,
ganthissantipi ganthāpessantipi, ekatovaṇṭikamālaṃ karissantipi kārāpessantipi,
ubhatovaṇṭikamālaṃ karissantipi kārāpessantipi, mañjarikaṃ karissantipi
kārāpessantipi, vidhūtikaṃ karissantipi kārāpessantipi, vaṭaṃsakaṃ karissantipi
kārāpessantipi, āveḷaṃ karissantipi kārāpessantipi, uracchadaṃ karissantipi
kārāpessantipi. te kulitthīnaṃ kuladhītānaṃ kulakumārīnaṃ kulasuṇhānaṃ
kuladāsīnaṃ ekatovaṇṭikamālaṃ harissantipi hārāpessantipi, ubhatovaṇṭikamālaṃ
harissantipi hārāpessantipi, mañjarikaṃ harissantipi hārāpessantipi, vidhūtikaṃ
harissantipi hārāpessantipi, vaṭaṃsakaṃ harissantipi hārāpessantipi, āveḷaṃ
harissantipi hārāpessantipi, uracchadaṃ harissantipi hārāpessantipi. te
kulitthīhi kuladhītāhi kulakumārīhi kulasuṇhāhi kuladāsīhi saddhiṃ ekabhājanepi
bhuñjissanti, ekathālakepi pivissanti, ekāsanepi nisīdissanti, ekamañcepi
tuvaṭṭissanti, ekattharaṇāpi tuvaṭṭissanti, ekapāvuraṇāpi tuvaṭṭissanti,
ekattharaṇapāvuraṇāpi tuvaṭṭissanti, vikālepi bhuñjissanti, majjampi
pivissanti, mālāgandhavilepanampi dhārissanti, naccissantipi gāyissantipi
vādessantipi lāsessantipi, naccantiyāpi naccissanti naccantiyāpi gāyissanti
naccantiyāpi vādessanti naccantiyāpi lāsessanti, gāyantiyāpi naccissanti
gāyantiyāpi gāyissanti gāyantiyāpi vādessanti gāyantiyāpi lāsessanti,
vādentiyāpi naccissanti vādentiyāpi gāyissanti vādentiyāpi vādessanti
vādentiyāpi lāsessanti, lāsentiyāpi naccissanti lāsentiyāpi gāyissanti
lāsentiyāpi vādessanti lāsentiyāpi lāsessanti, aṭṭhapadepi kīḷissanti
dasapadepi kīḷissanti, ākāsepi kīḷissanti, parihārapathepi kīḷissanti,
santikāyapi kīḷissanti, khalikāyapi kīḷissanti, ghaṭikāyapi kīḷissanti,
salākahatthenapi kīḷissanti, akkhenapi kīḷissanti, pangacīrenapi kīḷissanti,
vankakenapi kīḷissanti, mokkhacikāyapi kīḷissanti, cingulakenapi kīḷissanti,
pattāḷhakenapi kīḷissanti, rathakenapi kīḷissanti, dhanukenapi kīḷissanti,
akkharikāyapi kīḷissanti, manesikāyapi kīḷissanti, yathāvajjenapi kīḷissanti,
hatthismimpi sikkhissanti, assasmimpi sikkhissanti, rathasmimpi sikkhissanti,
dhanusmimpi sikkhissanti, tharusmimpi sikkhissanti, hatthissapi purato
dhāvissanti, assassapi purato dhāvissanti, rathassapi purato dhāvissantipi
ādhāvissantipi, usseḷessantipi, apphoṭessantipi, nibbujjhissantipi, muṭṭhīhipi
yujjhissanti, rangamajjhepi sanghāṭiṃ pattharitvā naccakiṃ evaṃ vakkhanti
"idha, bhagini, naccassū"ti nalāṭikampi dassanti, vividhampi anācāraṃ
ācarissanti. netaṃ, bhikkhave, appasannānaṃ vā pasādāya … pe …   vigarahitvā
dhammiṃ kathaṃ katvā sāriputtamoggallāne āmantesi—  "gacchatha tumhe,
sāriputtā, kīṭāgiriṃ gantvā assajipunabbasukānaṃ bhikkhūnaṃ kīṭāgirismā
pabbājanīyakammaṃ karotha. tumhākaṃ ete saddhivihārikā"ti.</p>
<hr>

<p>
<span class="parno">6</span>
<a class="ms" id="p_1v_1758"></a>
"kathaṃ mayaṃ, bhante, assajipunabbasukānaṃ bhikkhūnaṃ kīṭāgirismā
pabbājanīyakammaṃ karoma? caṇḍā te bhikkhū pharusā"ti. "tena hi tumhe,
sāriputtā, bahukehi bhikkhūhi saddhiṃ gacchathā"ti. "evaṃ, bhante"ti kho
sāriputtamoggallānā bhagavato paccassosuṃ. "evañca pana, bhikkhave, kātabbaṃ.
paṭhamaṃ assajipunabbasukā bhikkhū codetabbā. codetvā sāretabbā. sāretvā
āpattiṃ ropetabbā. āpattiṃ ropetvā byattena bhikkhunā paṭibalena sangho
ñāpetabbo— </p>

<p>
<span class="parno">7</span>
<a class="ms" id="p_1v_1759"></a>
<a class="msdiv" id="msdiv434"></a>
"na assajipunabbasukehi bhikkhūhi kīṭāgirismiṃ vatthabban"ti. esā ñatti.
‘suṇātu me, bhante, sangho. ime assajipunabbasukā bhikkhū kuladūsakā
pāpasamācārā. imesaṃ pāpakā samācārā dissanti ceva suyyanti ca. kulāni ca imehi
duṭṭhāni dissanti ceva suyyanti ca. yadi sanghassa pattakallaṃ, sangho
assajipunabbasukānaṃ bhikkhūnaṃ kīṭāgirismā pabbājanīyakammaṃ kareyya—</p>

<p>
<span class="parno">8</span>
<a class="ms" id="p_1v_1760"></a>
"na assajipunabbasukehi bhikkhūhi kīṭāgirismiṃ vatthabban"ti. yassāyasmato
khamati assajipunabbasukānaṃ bhikkhūnaṃ kīṭāgirismā pabbājanīyakammassa
karaṇaṃ—  "na assajipunabbasukehi bhikkhūhi kīṭāgirismiṃ vatthabban"ti, so
tuṇhassa; yassa nakkhamati, so bhāseyya.
suṇātu me, bhante, sangho. ime assajipunabbasukā bhikkhū kuladūsakā
pāpasamācārā. imesaṃ pāpakā samācārā dissanti ceva suyyanti ca. kulāni ca imehi
duṭṭhāni dissanti ceva suyyanti ca. sangho assajipunabbasukānaṃ bhikkhūnaṃ
kīṭāgirismā pabbājanīyakammaṃ karoti—</p>

<p>
<span class="parno">9</span>
<a class="ms" id="p_1v_1761"></a>
dutiyampi etamatthaṃ vadāmi … pe …   tatiyampi etamatthaṃ vadāmi—  suṇātu me,
bhante, sangho … pe …   so bhāseyya.</p>
<hr>

<p>
<span class="parno">10</span>
<a class="ms" id="p_1v_1762"></a>
"na assajipunabbasukehi bhikkhūhi kīṭāgirismiṃ vatthabban"ti. khamati
sanghassa, tasmā tuṇhī, evametaṃ dhārayāmī’"ti.
kataṃ saṇghena assajipunabbasukānaṃ bhikkhūnaṃ kīṭāgirismā pabbājanīyakammaṃ—</p>

<p>
<span class="parno">11</span>
<a class="ms" id="p_1v_1763"></a>
<a class="msdiv" id="msdiv435"></a>
atha kho sāriputtamoggallānappamukho bhikkhusangho kīṭāgiriṃ gantvā
assajipunabbasukānaṃ bhikkhūnaṃ kīṭāgirismā pabbājanīyakammaṃ akāsi—  "na
assajipunabbasukehi bhikkhūhi kīṭāgirismiṃ vatthabban"ti. te saṇghena
pabbājanīyakammakatā na sammā vattanti, na lomaṃ pātenti, na netthāraṃ
vattanti, na bhikkhū khamāpenti, akkosanti paribhāsanti chandagāmitā dosagāmitā
mohagāmitā bhayagāmitā pāpenti, pakkamantipi, vibbhamantipi. ye te bhikkhū
appicchā … pe …   te ujjhāyanti khiyyanti vipācenti—  "kathañhi nāma
assajipunabbasukā bhikkhū saṇghena pabbājanīyakammakatā na sammā vattissanti,
na lomaṃ pātessanti, na netthāraṃ vattissanti, na bhikkhū khamāpessanti,
akkosissanti paribhāsissanti, chandagāmitā dosagāmitā mohagāmitā bhayagāmitā
pāpessanti pakkamissantipi vibbhamissantipī"ti.</p>

<p>
<span class="parno">12</span>
<a class="ms" id="p_1v_1764"></a>
atha kho te bhikkhū assajipunabbasuke bhikkhū anekapariyāyena vigarahitvā
bhagavato etamatthaṃ ārocesuṃ … pe …   "saccaṃ kira, bhikkhave, assajipunabbasukā
bhikkhū saṇghena pabbājanīyakammakatā na sammā vattanti … pe …   vibbhamantipī"ti?
"saccaṃ, bhagavā"ti. vigarahi buddho bhagavā … pe …   evañca pana, bhikkhave, imaṃ
sikkhāpadaṃ uddiseyyātha— </p>
<hr>

<p>
<span class="parno">13</span>
<a class="ms" id="p_1v_1765"></a>
<a class="msdiv" id="msdiv436"></a>
<strong class="rule">"bhikkhu paneva aññataraṃ gāmaṃ vā nigamaṃ vā upanissāya
viharati kuladūsako pāpasamācāro. tassa kho pāpakā samācārā dissanti ceva
suyyanti ca, kulāni ca tena duṭṭhāni dissanti ceva suyyanti ca. so bhikkhu
bhikkhūhi evamassa vacanīyo—  ‘āyasmā kho kuladūsako pāpasamācāro, āyasmato kho
pāpakā samācārā dissanti ceva suyyanti ca, kulāni cāyasmatā duṭṭhāni dissanti
ceva suyyanti ca. pakkamatāyasmā imamhā āvāsā. alaṃ te idha vāsenā’ti. evañca
so bhikkhu bhikkhūhi vuccamāno te bhikkhū evaṃ vadeyya—  ‘chandagāmino ca
bhikkhū dosagāmino ca bhikkhū mohagāmino ca bhikkhū bhayagāmino ca bhikkhū
tādisikāya āpattiyā ekaccaṃ pabbājenti ekaccaṃ na pabbājentī’ti, so bhikkhu
bhikkhūhi evamassa vacanīyo—  ‘māyasmā evaṃ avaca. na ca bhikkhū chandagāmino.
na ca bhikkhū dosagāmino. na ca bhikkhū mohagāmino. na ca bhikkhū bhayagāmino.
āyasmā kho kuladūsako pāpasamācāro. āyasmato kho pāpakā samācārā dissanti ceva
suyyanti ca. kulāni cāyasmatā duṭṭhāni dissanti ceva suyyanti ca.
pakkamatāyasmā imamhā āvāsā. alaṃ te idha vāsenā’ti. evañca so bhikkhu
bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ
samanubhāsitabbo tassa paṭinissaggāya. yāvatatiyañce samanubhāsiyamāno taṃ
paṭinissajjeyya, iccetaṃ kusalaṃ; no ce paṭinissajjeyya, sanghādiseso"</strong>ti.
(<em>13</em>:<strong>17</strong>)</p>
<hr>

<p>
<span class="parno">14</span>
<a class="ms" id="p_1v_1766"></a>
<a class="msdiv" id="msdiv437"></a>
<strong>bhikkhu paneva aññataraṃ gāmaṃ vā nigamaṃ vā</strong>ti gāmopi nigamopi
nagarampi gāmo ceva nigamo ca.</p>

<p>
<span class="parno">15</span>
<a class="ms" id="p_1v_1767"></a>
<strong>upanissāya viharatī</strong>ti tattha paṭibaddhā honti
cīvara&shy;piṇḍapāta&shy;senāsana&shy;gilānappaccaya&shy;bhesajja&shy;parikkhārā.</p>

<p>
<span class="parno">16</span>
<a class="ms" id="p_1v_1768"></a>
<strong>kulaṃ</strong> nāma cattāri kulāni—  khattiyakulaṃ, brāhmaṇakulaṃ,
vessakulaṃ, suddakulaṃ.</p>

<p>
<span class="parno">17</span>
<a class="ms" id="p_1v_1769"></a>
<strong>kuladūsako</strong>ti kulāni dūseti pupphena vā phalena vā cuṇṇena vā
mattikāya vā dantakaṭṭhena vā veḷuyā vā vejjikāya vā janghapesanikena vā.</p>

<p>
<span class="parno">18</span>
<a class="ms" id="p_1v_1770"></a>
<strong>pāpasamācāro</strong>ti mālāvacchaṃ ropetipi ropāpetipi, siñcatipi
siñcāpetipi, ocinātipi ocināpetipi, ganthetipi ganthāpetipi.</p>

<p>
<span class="parno">19</span>
<a class="ms" id="p_1v_1771"></a>
<strong>dissanti ceva suyyanti cā</strong>ti ye saṃmukhā te passanti, ye
tirokkhā te suṇanti.</p>
<hr>

<p>
<span class="parno">20</span>
<a class="ms" id="p_1v_1772"></a>
<strong>kulāni ca tena duṭṭhānī</strong>ti pubbe saddhā hutvā taṃ āgamma
assaddhā honti, pasannā hutvā appasannā honti.</p>

<p>
<span class="parno">21</span>
<a class="ms" id="p_1v_1773"></a>
<strong>dissanti ceva suyyanti cā</strong>ti ye saṃmukhā te passanti, ye
tirokkhā te suṇanti.</p>

<p>
<span class="parno">22</span>
<a class="ms" id="p_1v_1774"></a>
<strong>so bhikkhū</strong>ti yo so kuladūsako bhikkhu.</p>

<p>
<span class="parno">23</span>
<a class="ms" id="p_1v_1775"></a>
<strong>bhikkhūhī</strong>ti aññehi bhikkhūhi. ye passanti ye suṇanti. tehi
vattabbo—  "āyasmā kho kuladūsako pāpasamācāro. āyasmato kho pāpakā samācārā
dissanti ceva suyyanti ca. kulāni cāyasmatā duṭṭhāni dissanti ceva suyyanti ca.
pakkamatāyasmā imamhā āvāsā. alaṃ te idha vāsenā"ti.</p>

<p>
<span class="parno">24</span>
<a class="ms" id="p_1v_1776"></a>
evañca so bhikkhu bhikkhūhi vuccamāno te bhikkhū evaṃ vadeyya—  "chandagāmino
ca bhikkhū, dosagāmino ca bhikkhū, mohagāmino ca bhikkhū, bhayagāmino ca
bhikkhū. tādisikāya āpattiyā ekaccaṃ pabbājenti ekaccaṃ na pabbājentī"ti.</p>
<hr>

<p>
<span class="parno">25</span>
<a class="ms" id="p_1v_1777"></a>
<strong>so bhikkhū</strong>ti yo so kammakato bhikkhu.</p>

<p>
<span class="parno">26</span>
<a class="ms" id="p_1v_1778"></a>
<strong>bhikkhūhī</strong>ti aññehi bhikkhūhi.</p>

<p>
<span class="parno">27</span>
<a class="ms" id="p_1v_1779"></a>
ye passanti ye suṇanti tehi vattabbo—  "māyasmā evaṃ avaca. na ca bhikkhū
chandagāmino, na ca bhikkhū dosagāmino, na ca bhikkhū mohagāmino, na ca bhikkhū
bhayagāmino. āyasmā kho kuladūsako pāpasamācāro. āyasmato kho pāpakā samācārā
dissanti ceva suyyanti ca. kulāni cāyasmatā duṭṭhāni dissanti ceva suyyanti ca.
pakkamatāyasmā imamhā āvāsā. alaṃ te idha vāsenā"ti. dutiyampi vattabbo.
tatiyampi vattabbo.</p>

<p>
<span class="parno">28</span>
<a class="ms" id="p_1v_1780"></a>
sace paṭinissajjati, iccetaṃ kusalaṃ. no ce paṭinissajjati, āpatti dukkaṭassa.
sutvā na vadanti, āpatti dukkaṭassa. so bhikkhu saṇghamajjhampi ākaḍḍhitvā
vattabbo—  "māyasmā evaṃ avaca. na ca bhikkhū chandagāmino, na ca bhikkhū
dosagāmino, na ca bhikkhū mohagāmino, na ca bhikkhū bhayagāmino. āyasmā kho
kuladūsako pāpasamācāro. āyasmato kho pāpakā samācārā dissanti ceva suyyanti
ca. kulāni cāyasmatā duṭṭhāni dissanti ceva suyyanti ca. pakkamatāyasmā imamhā
āvāsā. alaṃ te idha vāsenā"ti. dutiyampi vattabbo. tatiyampi vattabbo. sace
paṭinissajjati, iccetaṃ kusalaṃ. no ce paṭinissajjati, āpatti dukkaṭassa. so
bhikkhu samanubhāsitabbo.</p>

<p>
<span class="parno">29</span>
<a class="ms" id="p_1v_1781"></a>
"evañca pana, bhikkhave, samanubhāsitabbo. byattena bhikkhunā paṭibalena sangho
ñāpetabbo— </p>

<p>
<span class="parno">30</span>
<a class="ms" id="p_1v_1782"></a>
<a class="msdiv" id="msdiv438"></a>
‘suṇātu me, bhante, sangho. ayaṃ itthannāmo bhikkhu saṇghena
pabbājanīyakammakato bhikkhū chandagāmitā dosagāmitā mohagāmitā bhayagāmitā
pāpeti. so taṃ vatthuṃ na paṭinissajjati. yadi sanghassa pattakallaṃ, sangho
itthannāmaṃ bhikkhuṃ samanubhāseyya tassa vatthussa paṭinissaggāya. esā ñatti.</p>

<p>
<span class="parno">31</span>
<a class="ms" id="p_1v_1783"></a>
suṇātu me, bhante, sangho. ayaṃ itthannāmo bhikkhu saṇghena
pabbājanīyakammakato bhikkhū chandagāmitā dosagāmitā mohagāmitā bhayagāmitā
pāpeti. so taṃ vatthuṃ na paṭinissajjati. sangho itthannāmaṃ bhikkhuṃ
samanubhāsati tassa vatthussa paṭinissaggāya. yassāyasmato khamati
itthannāmassa bhikkhuno samanubhāsanā tassa vatthussa paṭinissaggāya, so
tuṇhassa; yassa nakkhamati, so bhāseyya.</p>
<hr>

<p>
<span class="parno">32</span>
<a class="ms" id="p_1v_1784"></a>
dutiyampi etamatthaṃ vadāmi … pe …   tatiyampi etamatthaṃ vadāmi … pe …  .</p>
<hr>

<p>
<span class="parno">33</span>
<a class="ms" id="p_1v_1785"></a>
samanubhaṭṭho saṇghena itthannāmo bhikkhu tassa vatthussa paṭinissaggāya.
khamati sanghassa, tasmā tuṇhī, evametaṃ dhārayāmī’"ti.</p>

<p>
<span class="parno">34</span>
<a class="ms" id="p_1v_1786"></a>
<a class="msdiv" id="msdiv439"></a>
ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti
sanghādisesassa. sanghādisesaṃ ajjhāpajjantassa ñattiyā dukkaṭaṃ, dvīhi
kammavācāhi thullaccayā paṭippassambhanti.</p>


<p>
<span class="parno">35</span>
<a class="ms" id="p_1v_1787"></a>
<strong>sanghādiseso</strong>ti sanghova tassā āpattiyā parivāsaṃ deti, mūlāya
paṭikassati, mānattaṃ deti, abbheti; na sambahulā, na ekapuggalo. tena vuccati—
"sanghādiseso"ti, tasseva āpattinikāyassa nāmakammaṃ adhivacanaṃ. tenapi
vuccati "sanghādiseso"ti.</p>
<hr>

<p>
<span class="parno">36</span>
<a class="ms" id="p_1v_1788"></a>
<a class="msdiv" id="msdiv440"></a>
dhammakamme dhammakammasaññī na paṭinissajjati, āpatti sanghādisesassa.</p>

<p>
<span class="parno">37</span>
<a class="ms" id="p_1v_1789"></a>
dhammakamme vematiko na paṭinissajjati, āpatti sanghādisesassa.</p>

<p>
<span class="parno">38</span>
<a class="ms" id="p_1v_1790"></a>
dhammakamme adhammakammasaññī na paṭinissajjati, āpatti sanghādisesassa.</p>

<p>
<span class="parno">39</span>
<a class="ms" id="p_1v_1791"></a>
adhammakamme dhammakammasaññī, āpatti dukkaṭassa.</p>

<p>
<span class="parno">40</span>
<a class="ms" id="p_1v_1792"></a>
adhammakamme vematiko, āpatti dukkaṭassa.</p>

<p>
<span class="parno">41</span>
<a class="ms" id="p_1v_1793"></a>
adhammakamme adhammakammasaññī, āpatti dukkaṭassa.</p>
<hr>

<p>
<span class="parno">42</span>
<a class="ms" id="p_1v_1794"></a>
<a class="msdiv" id="msdiv441"></a>
anāpatti—  asamanubhāsantassa, paṭinissajjantassa, ummattakassa,
ādikammikassāti.</p>
<p class="endsutta">
<span class="parno">43</span>
<a class="ms" id="p_1v_1795"></a>
kuladūsakasikkhāpadaṃ niṭṭhitaṃ terasamaṃ.</p>

<p>
<span class="parno">44</span>
<a class="ms" id="p_1v_1796"></a>
<a class="msdiv" id="msdiv442"></a>
"uddiṭṭhā kho, āyasmanto, terasa sanghādisesā dhammā, nava paṭhamāpattikā,
cattāro yāvatatiyakā. yesaṃ bhikkhu aññataraṃ vā aññataraṃ vā āpajjitvā
yāvatīhaṃ jānaṃ paṭicchādeti tāvatīhaṃ tena bhikkhunā akāmā parivattabbaṃ.
parivutthaparivāsena bhikkhunā uttari chārattaṃ bhikkhumānattāya
paṭipajjitabbaṃ. ciṇṇamānatto bhikkhu yattha siyā vīsatigaṇo bhikkhusangho
tattha so bhikkhu abbhetabbo. ekenapi ce ūno vīsatigaṇo bhikkhusangho taṃ
bhikkhuṃ abbheyya, so ca bhikkhu anabbhito, te ca bhikkhū gārayhā, ayaṃ tattha
sāmīci. tatthāyasmante pucchāmi—  ‘kaccittha parisuddhā’? dutiyampi pucchāmi—
‘kaccittha parisuddhā’? tatiyampi pucchāmi—  ‘kaccittha parisuddhā’?
parisuddhetthāyasmanto. tasmā tuṇhī, evametaṃ dhārayāmī"ti.</p>
<p class="endsutta">
<span class="parno">45</span>
<a class="ms" id="p_1v_1797"></a>
terasakaṃ niṭṭhitaṃ.</p>
<hr>
<p class="endsection summary">
<span class="parno">46</span>
<a class="ms" id="p_1v_1798"></a>
tassuddānaṃ</p>
<blockquote class="uddanagatha">

<p>
<span class="parno">47</span>
<a class="ms" id="p_1v_1799"></a>
vissaṭṭhi kāyasaṃsaggaṃ,<br>
duṭṭhullaṃ attakāmañca;<br>
sañcarittaṃ kuṭī ceva,<br>
vihāro ca amūlakaṃ.<br></p>

<p>
<span class="parno">48</span>
<a class="ms" id="p_1v_1800"></a>
kiñcilesañca bhedo ca,<br>
tasseva anuvattakā;<br>
dubbacaṃ kuladūsañca,<br>
sanghādisesā terasāti.<br></p>
</blockquote>
<p class="endsection">
<span class="parno">49</span>
<a class="ms" id="p_1v_1801"></a>
sanghādisesakaṇḍaṃ niṭṭhitaṃ.</p>

</div><!--End Pali-->

<div id="nextprev"><a id="previous-sutta" href="../vi/bu-vb-sn12.html"></a><a id="next-sutta" href="../vi/bu-vb-an.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-sn.html">Sanghādisesas</a>Sanghādisesa 13
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
