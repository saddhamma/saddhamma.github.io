<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhuni) - Pārājika 3</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk’s Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a class="pressed" href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="ka"><a href="../ka/ka.html">Kamma</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<div>
	<ul id="vbnav">
	 <li id="active"><a href="../vi/bi-vb-pj.html">Pārājikas</a></li>
   <li><a href="../vi/bi-vb-sn.html">Sanghādisesas</a></li>
   <li><a href="../vi/bi-vb-an.html">Aniyatas</a></li>
   <li><a href="../vi/bi-vb-np.html">Nissaggiya Pācittiyas</a></li>
   <li><a href="../vi/bi-vb-pc.html">Pācittiyas</a></li>
   <li><a href="../vi/bi-vb-pd.html">Pāṭidesanīyas</a></li>
   <li><a href="../vi/bi-vb-sk.html">Sekhiyas</a></li>
	<li><a href="../vi/bi-vb-as.html">Adhikaraṇa-Samathās</a></li>
	</ul>
</div>

<h2>Bhikkhuni Vibhanga - Pārājika 3: Killing A Human</h2>

<div id="metaarea">
	<ul class="translator">
		<li>(The same as the bhikkhu's Pārājika 3)</li>
		<li><span>A Saddhamma Study Group translation from the Pāḷi text (coming sooner or later).</span></li>
	</ul>
</div>

<h2>Origin story</h2>
<h3>First sub-story</h3>
<section class="raw_sutta">
<div lang="en">
</div><!--End English-->

<div lang="pi"><!--Pali-->

<p>
<span class="parno">1</span>
<a class="ms" id="p_1v_376"></a>
<a class="msdiv" id="msdiv162"></a>
tena samayena buddho bhagavā vesāliyaṃ viharati mahāvane kūṭāgārasālāyaṃ. tena
kho pana samayena bhagavā bhikkhūnaṃ anekapariyāyena asubhakathaṃ katheti,
asubhāya vaṇṇaṃ bhāsati, asubhabhāvanāya vaṇṇaṃ bhāsati, ādissa ādissa
asubhasamāpattiyā vaṇṇaṃ bhāsati.</p>

<hr>

<p>
<span class="parno">2</span>
<a class="ms" id="p_1v_377"></a>
atha kho bhagavā bhikkhū āmantesi—  "icchāmahaṃ, bhikkhave, addhamāsaṃ
paṭisallīyituṃ. namhi kenaci upasankamitabbo, aññatra ekena
piṇḍapātanīhārakenā"ti. "evaṃ, bhante"ti, kho te bhikkhū bhagavato paṭissuṇitvā
nāssudha koci bhagavantaṃ upasankamati, aññatra ekena piṇḍapātanīhārakena.</p>

<hr>

<p>
<span class="parno">3</span>
<a class="ms" id="p_1v_378"></a>
bhikkhū—  "bhagavā kho anekapariyāyena asubhakathaṃ katheti, asubhāya vaṇṇaṃ
bhāsati, asubhabhāvanāya vaṇṇaṃ bhāsati, ādissa ādissa asubhasamāpattiyā vaṇṇaṃ
bhāsatī"ti, te anekākāravokāraṃ asubhabhāvanānuyogamanuyuttā viharanti. te
sakena kāyena aṭṭīyanti harāyanti jigucchanti. seyyathāpi nāma itthī vā puriso
vā daharo yuvā maṇḍanakajātiko sīsaṃnhāto ahikuṇapena vā kukkurakuṇapena vā
manussakuṇapena vā kaṇṭhe āsattena aṭṭīyeyya harāyeyya jiguccheyya; evameva te
bhikkhū sakena kāyena aṭṭīyantā harāyantā jigucchantā attanāpi attānaṃ jīvitā
voropenti, aññamaññampi jīvitā voropenti, migalaṇḍikampi samaṇakuttakaṃ
upasankamitvā evaṃ vadanti—  "sādhu no, āvuso, jīvitā voropehi. idaṃ te
pattacīvaraṃ bhavissatī"ti. atha kho migalaṇḍiko samaṇakuttako pattacīvarehi
bhaṭo sambahule bhikkhū jīvitā voropetvā lohitakaṃ asiṃ ādāya yena vaggumudā
nadī tenupasankami.</p>

<hr>

<p>
<span class="parno">4</span>
<a class="ms" id="p_1v_379"></a>
<a class="msdiv" id="msdiv163"></a>
atha kho migalaṇḍikassa samaṇakuttakassa lohitakaṃ taṃ asiṃ dhovantassa ahudeva
kukkuccaṃ ahu vippaṭisāro—  "alābhā vata me, na vata me lābhā; dulladdhaṃ vata
me, na vata me suladdhaṃ. bahuṃ vata mayā apuññaṃ pasutaṃ, yohaṃ bhikkhū
sīlavante kalyāṇadhamme jīvitā voropesin"ti. atha kho aññatarā mārakāyikā
devatā abhijjamāne udake āgantvā migalaṇḍikaṃ samaṇakuttakaṃ etadavoca—  "sādhu
sādhu, sappurisa, lābhā te, sappurisa, suladdhaṃ te, sappurisa. bahuṃ tayā,
sappurisa, puññaṃ pasutaṃ, yaṃ tvaṃ atiṇṇe tāresī"ti.</p>

<hr>

<p>
<span class="parno">5</span>
<a class="ms" id="p_1v_380"></a>
atha kho migalaṇḍiko samaṇakuttako—  "lābhā kira me, suladdhaṃ kira me, bahuṃ
kira mayā puññaṃ pasutaṃ, atiṇṇe kirāhaṃ tāremī"ti, tiṇhaṃ asiṃ ādāya vihārena
vihāraṃ pariveṇena pariveṇaṃ upasankamitvā evaṃ vadeti—  "ko atiṇṇo, kaṃ
tāremī"ti? tattha ye te bhikkhū avītarāgā tesaṃ tasmiṃ samaye hotiyeva bhayaṃ
hoti chambhitattaṃ hoti lomahaṃso. ye pana te bhikkhū vītarāgā tesaṃ tasmiṃ
samaye na hoti bhayaṃ na hoti chambhitattaṃ na hoti lomahaṃso.</p>
<hr>

<p>
<span class="parno">6</span>
<a class="ms" id="p_1v_381"></a>
atha kho migalaṇḍiko samaṇakuttako ekampi bhikkhuṃ ekāhena jīvitā voropesi,
dvepi bhikkhū ekāhena jīvitā voropesi, tayopi bhikkhū ekāhena jīvitā voropesi,
cattāropi bhikkhū ekāhena jīvitā voropesi, pañcapi bhikkhū ekāhena jīvitā
voropesi, dasapi bhikkhū ekāhena jīvitā voropesi, vīsampi bhikkhū ekāhena
jīvitā voropesi, tiṃsampi bhikkhū ekāhena jīvitā voropesi, cattālīsampi bhikkhū
ekāhena jīvitā voropesi, paññāsampi bhikkhū ekāhena jīvitā voropesi, saṭṭhimpi
bhikkhū ekāhena jīvitā voropesi.</p>

<hr>

<p>
<span class="parno">7. p_1v_382 msdiv164</span>
atha kho bhagavā tassa addhamāsassa accayena paṭisallānā vuṭṭhito āyasmantaṃ
ānandaṃ āmantesi—  "kiṃ nu kho, ānanda, tanubhūto viya bhikkhusangho"ti? "tathā
hi pana, bhante, bhagavā bhikkhūnaṃ anekapariyāyena asubhakathaṃ katheti,
asubhāya vaṇṇaṃ bhāsati, asubhabhāvanāya vaṇṇaṃ bhāsati, ādissa ādissa
asubhasamāpattiyā vaṇṇaṃ bhāsati. te ca, bhante, bhikkhū—  ‘bhagavā kho
anekapariyāyena asubhakathaṃ katheti, asubhāya vaṇṇaṃ bhāsati, asubhabhāvanāya
vaṇṇaṃ bhāsati, ādissa ādissa asubhasamāpattiyā vaṇṇaṃ bhāsatī’ti, te
anekākāravokāraṃ asubhabhāvanānuyogamanuyuttā viharanti. te sakena kāyena
aṭṭīyanti harāyanti jigucchanti. seyyathāpi nāma itthī vā puriso vā daharo yuvā
maṇḍanakajātiko sīsaṃnhāto ahikuṇapena vā kukkurakuṇapena vā manussakuṇapena
vā kaṇṭhe āsattena aṭṭīyeyya harāyeyya jiguccheyya; evameva te bhikkhū sakena
kāyena aṭṭīyantā harāyantā jigucchantā attanāpi attānaṃ jīvitā voropenti,
aññamaññampi jīvitā voropenti, migalaṇḍikampi samaṇakuttakaṃ upasankamitvā evaṃ
vadanti—  ‘sādhu no, āvuso, jīvitā voropehi. idaṃ te pattacīvaraṃ
bhavissatī’ti. atha kho, bhante, migalaṇḍiko samaṇakuttako pattacīvarehi bhaṭo
ekampi bhikkhuṃ ekāhena jīvitā voropesi … pe …   saṭṭhimpi bhikkhū ekāhena jīvitā
voropesi. sādhu, bhante, bhagavā aññaṃ pariyāyaṃ ācikkhatu yathāyaṃ
bhikkhusangho aññāya saṇṭhaheyyā"ti. "tenahānanda, yāvatikā bhikkhū vesāliṃ
upanissāya viharanti te sabbe upaṭṭhānasālāyaṃ sannipātehī"ti. "evaṃ,
bhante"ti, kho āyasmā ānando bhagavato paṭissuṇitvā yāvatikā bhikkhū vesāliṃ
upanissāya viharanti te sabbe upaṭṭhānasālāyaṃ sannipātetvā yena bhagavā
tenupasankami; upasankamitvā bhagavantaṃ etadavoca—  "sannipatito, bhante,
bhikkhusangho; yassadāni, bhante, bhagavā kālaṃ maññatī"ti.</p>

<hr>

<p>
<span class="parno">8. p_1v_383, msdiv165</span>
atha kho bhagavā yena upaṭṭhānasālā tenupasankami; upasankamitvā paññatte āsane
nisīdi. nisajja kho bhagavā bhikkhū āmantesi— </p>

<hr>

<p>
<span class="parno">9. p_1v_384</span>
"ayampi kho, bhikkhave, ānāpānassatisamādhi bhāvito bahulīkato santo ceva
paṇīto ca asecanako ca sukho ca vihāro uppannuppanne ca pāpake akusale dhamme
ṭhānaso antaradhāpeti vūpasameti. seyyathāpi, bhikkhave, gimhānaṃ pacchime māse
uhataṃ rajojallaṃ tamenaṃ mahāakālamegho ṭhānaso antaradhāpeti vūpasameti;
evameva kho, bhikkhave, ānāpānassatisamādhi bhāvito bahulīkato santo ceva
paṇīto ca asecanako ca sukho ca vihāro uppannuppanne ca pāpake akusale dhamme
ṭhānaso antaradhāpeti vūpasameti.</p>

<hr>

<p>
<span class="parno">10</span>
<a class="ms" id="p_1v_385"></a>
kathaṃ bhāvito ca, bhikkhave, ānāpānassatisamādhi kathaṃ bahulīkato santo ceva
paṇīto ca asecanako ca sukho ca vihāro uppannuppanne ca pāpake akusale dhamme
ṭhānaso antaradhāpeti vūpasameti? idha, bhikkhave, bhikkhu araññagato vā
rukkhamūlagato vā suññāgāragato vā nisīdati pallankaṃ ābhujitvā ujuṃ kāyaṃ
paṇidhāya parimukhaṃ satiṃ upaṭṭhapetvā. so satova assasati sato passasati.</p>

<hr>

<p>
<span class="parno">11</span>
<a class="ms" id="p_1v_386"></a>
dīghaṃ vā assasanto dīghaṃ assasāmīti pajānāti, dīghaṃ vā passasanto dīghaṃ
passasāmīti pajānāti. rassaṃ vā assasanto rassaṃ assasāmīti pajānāti, rassaṃ vā
passasanto rassaṃ passasāmīti pajānāti. sabbakāyappaṭisaṃvedī assasissāmīti
sikkhati. sabbakāyappaṭisaṃvedī passasissāmīti sikkhati. passambhayaṃ
kāyasankhāraṃ assasissāmīti sikkhati. passambhayaṃ kāyasankhāraṃ passasissāmīti
sikkhati.</p>

<hr>

<p>
<span class="parno">12</span>
<a class="ms" id="p_1v_387"></a>
pītippaṭisaṃvedī assasissāmīti sikkhati. pītippaṭisaṃvedī passasissāmīti
sikkhati. sukhappaṭisaṃvedī assasissāmīti sikkhati. sukhappaṭisaṃvedī
passasissāmīti sikkhati. cittasankhārappaṭisaṃvedī assasissāmīti sikkhati.
cittasankhārappaṭisaṃvedī passasissāmīti sikkhati. passambhayaṃ cittasankhāraṃ
assasissāmīti sikkhati. passambhayaṃ cittasankhāraṃ passasissāmīti sikkhati.
cittappaṭisaṃvedī assasissāmīti sikkhati. cittappaṭisaṃvedī passasissāmīti
sikkhati. abhippamodayaṃ cittaṃ … pe …   samādahaṃ cittaṃ … pe …   vimocayaṃ cittaṃ … pe …</p>

<hr>

<p>
<span class="parno">13</span>
<a class="ms" id="p_1v_388"></a>
aniccānupassī … pe …   virāgānupassī … pe …   nirodhānupassī … pe …   paṭinissaggānupassī
assasissāmīti sikkhati. paṭinissaggānupassī passasissāmīti sikkhati.</p>

<hr>

<p>
<span class="parno">14</span>
<a class="ms" id="p_1v_389"></a>
evaṃ bhāvito kho, bhikkhave, ānāpānassatisamādhi evaṃ bahulīkato santo ceva
paṇīto ca asecanako ca sukho ca vihāro uppannuppanne ca pāpake akusale dhamme
ṭhānaso antaradhāpeti vūpasametī"ti.</p>

<p>
<span class="parno">15</span>
<a class="ms" id="p_1v_390"></a>
<a class="msdiv" id="msdiv166"></a>
atha kho bhagavā etasmiṃ nidāne etasmiṃ pakaraṇe bhikkhusanghaṃ sannipātāpetvā
bhikkhū paṭipucchi—  "saccaṃ kira, bhikkhave, bhikkhū attanāpi attānaṃ jīvitā
voropenti, aññamaññampi jīvitā voropenti migalaṇḍikampi samaṇakuttakaṃ
upasankamitvā evaṃ vadanti—  ‘sādhu no, āvuso, jīvitā voropehi, idaṃ te
pattacīvaraṃ bhavissatī’"ti? "saccaṃ, bhagavā"ti. vigarahi buddho bhagavā—
"ananucchavikaṃ, bhikkhave, tesaṃ bhikkhūnaṃ ananulomikaṃ appaṭirūpaṃ
assāmaṇakaṃ akappiyaṃ akaraṇīyaṃ. kathañhi nāma te, bhikkhave, bhikkhū attanāpi
attānaṃ jīvitā voropessanti, aññamaññampi jīvitā voropessanti, migalaṇḍikampi
samaṇakuttakaṃ upasankamitvā evaṃ vakkhanti—  ‘sādhu no, āvuso, jīvitā
voropehi, idaṃ te pattacīvaraṃ bhavissatī’ti. netaṃ, bhikkhave, appasannānaṃ vā
pasādāya … pe …   evañca pana, bhikkhave, imaṃ sikkhāpadaṃ uddiseyyātha— </p>

<hr>

<p>
<span class="parno">16</span>
<a class="ms" id="p_1v_391"></a>
<a class="msdiv" id="msdiv167"></a>
<strong class="rule">"yo pana bhikkhu sañcicca manussaviggahaṃ jīvitā voropeyya
satthahārakaṃ vāssa pariyeseyya, ayampi pārājiko hoti asaṃvāso"</strong>ti.</p>

<hr>

<p>
<span class="parno">17</span>
<a class="ms" id="p_1v_392"></a>
evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>

<hr>

<p>
<span class="parno">18</span>
<a class="ms" id="p_1v_393"></a>
<a class="msdiv" id="msdiv168"></a>
tena kho pana samayena aññataro upāsako gilāno hoti. tassa pajāpati abhirūpā
hoti dassanīyā pāsādikā. chabbaggiyā bhikkhū tassā itthiyā paṭibaddhacittā
honti. atha kho chabbaggiyānaṃ bhikkhūnaṃ etadahosi—  "sace kho so, āvuso,
upāsako jīvissati na mayaṃ taṃ itthiṃ labhissāma. handa mayaṃ, āvuso, tassa
upāsakassa maraṇavaṇṇaṃ saṃvaṇṇemā"ti. atha kho chabbaggiyā bhikkhū yena so
upāsako tenupasankamiṃsu; upasankamitvā taṃ upāsakaṃ etadavocuṃ—  "tvaṃ khosi,
upāsaka, katakalyāṇo katakusalo katabhīruttāṇo akatapāpo akataluddo
akatakibbiso. kataṃ tayā kalyāṇaṃ, akataṃ tayā pāpaṃ. kiṃ tuyhiminā pāpakena
dujjīvitena. mataṃ te jīvitā seyyo. ito tvaṃ kālankato kāyassa bhedā paraṃ
maraṇā sugatiṃ saggaṃ lokaṃ upapajjissasi. tattha dibbehi pañcahi kāmaguṇehi
samappito samangībhūto paricāressasī"ti.</p>

<hr>

<p>
<span class="parno">19</span>
<a class="ms" id="p_1v_394"></a>
<a class="msdiv" id="msdiv169"></a>
atha kho so upāsako—  "saccaṃ kho ayyā āhaṃsu. ahañhi katakalyāṇo katakusalo
katabhīruttāṇo akatapāpo akataluddo akatakibbiso. kataṃ mayā kalyāṇaṃ, akataṃ
mayā pāpaṃ. kiṃ mayhiminā pāpakena dujjīvitena. mataṃ me jīvitā seyyo. ito ahaṃ
kālankato kāyassa bhedā paraṃ maraṇā sugatiṃ saggaṃ lokaṃ upapajjissāmi.
tattha dibbehi pañcahi kāmaguṇehi samappito samangībhūto paricāressāmī"ti, so
asappāyāni ceva bhojanāni bhuñji asappāyāni ca khādanīyāni khādi asappāyāni ca
sāyanīyāni sāyi asappāyāni ca pānāni pivi. tassa asappāyāni ceva bhojanāni
bhuñjato asappāyāni ca khādanīyāni khādato asappāyāni ca sāyanīyāni sāyato
asappāyāni ca pānāni pivato kharo ābādho uppajji. so teneva ābādhena
kālamakāsi. tassa pajāpati ujjhāyati khiyyati vipāceti—  "alajjino ime samaṇā
sakyaputtiyā dussīlā musāvādino. ime hi nāma dhammacārino samacārino
brahmacārino saccavādino sīlavanto kalyāṇadhammā paṭijānissanti. natthi imesaṃ
sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ
brahmaññaṃ, kuto imesaṃ sāmaññaṃ kuto imesaṃ brahmaññaṃ, apagatā ime sāmaññā
apagatā ime brahmaññā. ime me sāmikassa maraṇavaṇṇaṃ saṃvaṇṇesuṃ. imehi me
sāmiko mārito"ti. aññepi manussā ujjhāyanti khiyyanti vipācenti—  "alajjino ime
samaṇā sakyaputtiyā dussīlā musāvādino. ime hi nāma dhammacārino samacārino
brahmacārino saccavādino sīlavanto kalyāṇadhammā paṭijānissanti. natthi imesaṃ
sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ
brahmaññaṃ, kuto imesaṃ sāmaññaṃ kuto imesaṃ brahmaññaṃ, apagatā ime sāmaññā
apagatā ime brahmaññā. ime upāsakassa maraṇavaṇṇaṃ saṃvaṇṇesuṃ. imehi upāsako
mārito"ti.</p>

<hr>

<p>
<span class="parno">20</span>
<a class="ms" id="p_1v_395"></a>
assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
chabbaggiyā bhikkhū upāsakassa maraṇavaṇṇaṃ saṃvaṇṇissantī"ti.</p>

<hr>

<p>
<span class="parno">21</span>
<a class="ms" id="p_1v_396"></a>
<a class="msdiv" id="msdiv170"></a>
atha kho te bhikkhū chabbaggiye bhikkhū anekapariyāyena vigarahitvā bhagavato
etamatthaṃ ārocesuṃ … pe …   "saccaṃ kira tumhe, bhikkhave, upāsakassa maraṇavaṇṇaṃ
saṃvaṇṇethā"ti? "saccaṃ, bhagavā"ti. vigarahi buddho bhagavā—
"ananucchavikaṃ, moghapurisā, ananulomikaṃ appaṭirūpaṃ assāmaṇakaṃ akappiyaṃ
akaraṇīyaṃ. kathañhi nāma tumhe, moghapurisā, upāsakassa maraṇavaṇṇaṃ
saṃvaṇṇissatha. netaṃ, moghapurisā, appasannānaṃ vā pasādāya … pe …   evañca pana,
bhikkhave, imaṃ sikkhāpadaṃ uddiseyyātha— </p>

<hr>

<p>
<span class="parno">22</span>
<a class="ms" id="p_1v_397"></a>
<a class="msdiv" id="msdiv171"></a>
<strong class="rule">"yo pana bhikkhu sañcicca manussaviggahaṃ jīvitā voropeyya
satthahārakaṃ vāssa pariyeseyya maraṇavaṇṇaṃ vā saṃvaṇṇeyya maraṇāya vā
samādapeyya—  ‘ambho purisa, kiṃ tuyhiminā pāpakena dujjīvitena, mataṃ te
jīvitā seyyo’ti, iti cittamano cittasankappo anekapariyāyena maraṇavaṇṇaṃ vā
saṃvaṇṇeyya, maraṇāya vā samādapeyya, ayampi pārājiko hoti asaṃvāso"</strong>ti.
(<em>3</em>:<strong>3</strong>)</p>

	<h3> </h3>

<hr>

<p>
<span class="parno">23</span>
<a class="ms" id="p_1v_398"></a>
<a class="msdiv" id="msdiv172"></a>
<strong>yo panā</strong>ti yo yādiso … pe …
<strong>bhikkhū</strong>ti … pe …   ayaṃ imasmiṃ atthe adhippeto bhikkhūti.</p>

<hr>

<p>
<span class="parno">24</span>
<a class="ms" id="p_1v_399"></a>
<strong>sañciccā</strong>ti jānanto sañjānanto cecca abhivitaritvā vītikkamo.</p>

<hr>

<p>
<span class="parno">25</span>
<a class="ms" id="p_1v_400"></a>
<strong>manussaviggaho</strong> nāma yaṃ mātukucchismiṃ paṭhamaṃ cittaṃ
uppannaṃ paṭhamaṃ viññāṇaṃ pātubhūtaṃ, yāva maraṇakālā etthantare eso
manussaviggaho nāma.</p>

<hr>

<p>
<span class="parno">26</span>
<a class="ms" id="p_1v_401"></a>
<strong>jīvitā voropeyyā</strong>ti jīvitindriyaṃ upacchindati uparodheti
santatiṃ vikopeti.</p>

<hr>

<p>
<span class="parno">27</span>
<a class="ms" id="p_1v_402"></a>
<strong>satthahārakaṃ vāssa pariyeseyyā</strong>ti asiṃ vā sattiṃ vā bheṇḍiṃ vā
laguḷaṃ vā pāsāṇaṃ vā satthaṃ vā visaṃ vā rajjuṃ vā.</p>

<hr>

<p>
<span class="parno">28</span>
<a class="ms" id="p_1v_403"></a>
<strong>maraṇavaṇṇaṃ vā saṃvaṇṇeyyā</strong>ti jīvite ādīnavaṃ dasseti, maraṇe
vaṇṇaṃ bhaṇati.</p>

<hr>

<p>
<span class="parno">29</span>
<a class="ms" id="p_1v_404"></a>
<strong>maraṇāya vā samādapeyyā</strong>ti satthaṃ vā āhara, visaṃ vā khāda,
rajjuyā vā ubbandhitvā kālaṃ karohīti.</p>

<hr>

<p>
<span class="parno">30</span>
<a class="ms" id="p_1v_405"></a>
<strong>ambho purisā</strong>ti ālapanādhivacanametaṃ.</p>

<hr>

<p>
<span class="parno">31</span>
<a class="ms" id="p_1v_406"></a>
<strong>kiṃ tuyhiminā pāpakena dujjīvitenā</strong>ti pāpakaṃ nāma jīvitaṃ
aḍḍhānaṃ jīvitaṃ upādāya daliddānaṃ jīvitaṃ pāpakaṃ lāmakaṃ, sadhanānaṃ jīvitaṃ
upādāya adhanānaṃ jīvitaṃ pāpakaṃ, devānaṃ jīvitaṃ upādāya manussānaṃ jīvitaṃ
pāpakaṃ.</p>

<hr>

<p>
<span class="parno">32</span>
<a class="ms" id="p_1v_407"></a>
<strong>dujjīvitaṃ</strong> nāma hatthacchinnassa pādacchinnassa
hatthapādacchinnassa kaṇṇacchinnassa nāsacchinnassa kaṇṇanāsacchinnassa, iminā
ca pāpakena iminā ca dujjīvitena mataṃ te jīvitā seyyoti.</p>

<hr>

<p>
<span class="parno">33</span>
<a class="ms" id="p_1v_408"></a>
<strong>iti cittamano</strong>ti yaṃ cittaṃ taṃ mano, yaṃ mano taṃ cittaṃ.</p>

<hr>

<p>
<span class="parno">34</span>
<a class="ms" id="p_1v_409"></a>
<strong>cittasankappo</strong>ti maraṇasaññī maraṇacetano maraṇādhippāyo.</p>

<hr>

<p>
<span class="parno">35</span>
<a class="ms" id="p_1v_410"></a>
<strong>anekapariyāyenā</strong>ti uccāvacehi ākārehi.</p>

<hr>

<p>
<span class="parno">36</span>
<a class="ms" id="p_1v_411"></a>
<strong>maraṇavaṇṇaṃ vā saṃvaṇṇeyyā</strong>ti jīvite ādīnavaṃ dasseti, maraṇe
vaṇṇaṃ bhaṇati—  "ito tvaṃ kālankato kāyassa bhedā paraṃ maraṇā sugatiṃ saggaṃ
lokaṃ upapajjissasi, tattha dibbehi pañcahi kāmaguṇehi samappito samangībhūto
paricāressasī"ti.</p>

<hr>

<p>
<span class="parno">37</span>
<a class="ms" id="p_1v_412"></a>
<strong>maraṇāya vā samādapeyyā</strong>ti satthaṃ vā āhara, visaṃ vā khāda,
rajjuyā vā ubbandhitvā kālaṃ karohi, sobbhe vā narake vā papāte vā papatāti.</p>

<hr>

<p>
<span class="parno">38</span>
<a class="ms" id="p_1v_413"></a>
<strong>ayampī</strong>ti purime upādāya vuccati.</p>

<hr>

<p>
<span class="parno">39</span>
<a class="ms" id="p_1v_414"></a>
<strong>pārājiko hotī</strong>ti seyyathāpi nāma puthusilā dvidhā bhinnā
appaṭisandhikā hoti, evameva bhikkhu sañcicca manussaviggahaṃ jīvitā voropetvā
assamaṇo hoti asakyaputtiyo. tena vuccati—  "pārājiko hotī"ti.</p>

<hr>

<p>
<span class="parno">40</span>
<a class="ms" id="p_1v_415"></a>
<strong>asaṃvāso</strong>ti saṃvāso nāma ekakammaṃ ekuddeso samasikkhatā—  eso
saṃvāso nāma. so tena saddhiṃ natthi, tena vuccati asaṃvāsoti.</p>

<hr>

<p><span class="parno">41</span>
<a class="ms" id="p_1v_416"></a>
<a class="msdiv" id="msdiv173"></a>
sāmaṃ, adhiṭṭhāya, dūtena, dūtaparamparāya, visakkiyena dūtena, gatapaccāgatena
dūtena, araho rahosaññī, raho arahosaññī, araho arahosaññī, raho rahosaññī
kāyena saṃvaṇṇeti, vācāya saṃvaṇṇeti, kāyena vācāya saṃvaṇṇeti, dūtena
saṃvaṇṇeti, lekhāya saṃvaṇṇeti, opātaṃ apassenaṃ, upanikkhipanaṃ, bhesajjaṃ,
rūpūpahāro, saddūpahāro, gandhūpahāro, rasūpahāro, phoṭṭhabbūpahāro,
dhammūpahāro, ācikkhanā, anusāsanī, sanketakammaṃ, nimittakammanti.</p>

<hr>

<p>
<span class="parno">42</span>
<a class="ms" id="p_1v_417"></a>
<a class="msdiv" id="msdiv174"></a>
<strong>sāman</strong>ti sayaṃ hanati kāyena vā kāyapaṭibaddhena vā
nissaggiyena vā.</p>

<hr>

<p>
<span class="parno">43</span>
<a class="ms" id="p_1v_418"></a>
<strong>adhiṭṭhāyā</strong>ti adhiṭṭhahitvā āṇāpeti—  "evaṃ vijjha, evaṃ
pahara, evaṃ ghātehī"ti.</p>

<hr>

<p>
<span class="parno">44</span>
<a class="ms" id="p_1v_419"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so taṃ maññamāno taṃ jīvitā voropeti, āpatti ubhinnaṃ pārājikassa.</p>

<hr>

<p>
<span class="parno">45</span>
<a class="ms" id="p_1v_420"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so taṃ maññamāno aññaṃ jīvitā voropeti, mūlaṭṭhassa anāpatti. vadhakassa āpatti
pārājikassa.</p>

<hr>

<p>
<span class="parno">46</span>
<a class="ms" id="p_1v_421"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so aññaṃ maññamāno taṃ jīvitā voropeti, āpatti ubhinnaṃ pārājikassa.</p>

<hr>

<p>
<span class="parno">47</span>
<a class="ms" id="p_1v_422"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so aññaṃ maññamāno aññaṃ jīvitā voropeti; mūlaṭṭhassa anāpatti, vadhakassa
āpatti pārājikassa.</p>

<hr>

<p>
<span class="parno">48</span>
<a class="ms" id="p_1v_423"></a>
bhikkhu bhikkhuṃ āṇāpeti—  "itthannāmassa pāvada—  ‘itthannāmo itthannāmassa
pāvadatu—  itthannāmo itthannāmaṃ jīvitā voropetū’"ti, āpatti dukkaṭassa. so
itarassa āroceti, āpatti dukkaṭassa. vadhako paṭiggaṇhāti, mūlaṭṭhassa āpatti
thullaccayassa. so taṃ jīvitā voropeti, āpatti sabbesaṃ pārājikassa.</p>

<hr>

<p>
<span class="parno">49</span>
<a class="ms" id="p_1v_424"></a>
bhikkhu bhikkhuṃ āṇāpeti—  "itthannāmassa pāvada—  ‘itthannāmo itthannāmassa
pāvadatu—  itthannāmo itthannāmaṃ jīvitā voropetū’"ti, āpatti dukkaṭassa. so
aññaṃ āṇāpeti, āpatti dukkaṭassa. vadhako paṭiggaṇhāti, āpatti dukkaṭassa. so
taṃ jīvitā voropeti, mūlaṭṭhassa anāpatti; āṇāpakassa ca vadhakassa ca āpatti
pārājikassa.</p>

<hr>

<p>
<span class="parno">50</span>
<a class="ms" id="p_1v_425"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so gantvā puna paccāgacchati—  "nāhaṃ sakkomi taṃ jīvitā voropetun"ti. so puna
āṇāpeti—  "yadā sakkosi tadā taṃ jīvitā voropehī"ti, āpatti dukkaṭassa. so taṃ
jīvitā voropeti, āpatti ubhinnaṃ pārājikassa.</p>

<hr>

<p>
<span class="parno">51</span>
<a class="ms" id="p_1v_426"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so āṇāpetvā vippaṭisārī na sāveti—  "mā ghātehī"ti. so taṃ jīvitā voropeti,
āpatti ubhinnaṃ pārājikassa.</p>

<hr>

<p>
<span class="parno">52</span>
<a class="ms" id="p_1v_427"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so āṇāpetvā vippaṭisārī sāveti—  "mā ghātehī"ti. so—  "āṇatto ahaṃ tayā"ti taṃ
jīvitā voropeti, mūlaṭṭhassa anāpatti. vadhakassa āpatti pārājikassa.</p>

<hr>

<p>
<span class="parno">53</span>
<a class="ms" id="p_1v_428"></a>
bhikkhu bhikkhuṃ āṇāpeti—  "itthannāmaṃ jīvitā voropehī"ti, āpatti dukkaṭassa.
so āṇāpetvā vippaṭisārī sāveti—  "mā ghātehī"ti. so sādhūti oramati, ubhinnaṃ
anāpatti.</p>

<hr>

<p>
<span class="parno">54</span>
<a class="ms" id="p_1v_429"></a>
<a class="msdiv" id="msdiv175"></a>
araho rahosaññī ullapati—  "aho itthannāmo hato assā"ti, āpatti dukkaṭassa.
raho arahosaññī ullapati—  "aho itthannāmo hato assā"ti, āpatti dukkaṭassa.
araho arahosaññī ullapati—  "aho itthannāmo hato assā"ti, āpatti dukkaṭassa.
raho rahosaññī ullapati—  "aho itthannāmo hato assā"ti, āpatti dukkaṭassa.</p>

<hr>

<p>
<span class="parno">55</span>
<a class="ms" id="p_1v_430"></a>
<strong>kāyena saṃvaṇṇeti</strong> nāma kāyena vikāraṃ karoti—  "yo evaṃ marati
so dhanaṃ vā labhati yasaṃ vā labhati saggaṃ vā gacchatī"ti, āpatti
dukkaṭassa. tāya saṃvaṇṇanāya marissāmīti dukkhaṃ vedanaṃ uppādeti, āpatti
thullaccayassa. marati, āpatti pārājikassa.</p>

<hr>

<p>
<span class="parno">56</span>
<a class="ms" id="p_1v_431"></a>
<strong>vācāya saṃvaṇṇeti</strong> nāma vācāya bhaṇati—  "yo evaṃ marati so
dhanaṃ vā labhati yasaṃ vā labhati saggaṃ vā gacchatī"ti, āpatti dukkaṭassa.
tāya saṃvaṇṇanāya marissāmīti dukkhaṃ vedanaṃ uppādeti, āpatti thullaccayassa.
marati, āpatti pārājikassa.</p>

<hr>

<p>
<span class="parno">57</span>
<a class="ms" id="p_1v_432"></a>
<strong>kāyena vācāya saṃvaṇṇeti</strong> nāma kāyena ca vikāraṃ karoti, vācāya
ca bhaṇati—  "yo evaṃ marati so dhanaṃ vā labhati yasaṃ vā labhati saggaṃ vā
gacchatī"ti, āpatti dukkaṭassa. tāya saṃvaṇṇanāya marissāmīti dukkhaṃ vedanaṃ
uppādeti, āpatti thullaccayassa. marati, āpatti pārājikassa.</p>

<hr>

<p>
<span class="parno">58</span>
<a class="ms" id="p_1v_433"></a>
<strong>dūtena saṃvaṇṇeti</strong> nāma dūtassa sāsanaṃ āroceti—  "yo evaṃ
marati so dhanaṃ vā labhati yasaṃ vā labhati saggaṃ vā gacchatī"ti, āpatti
dukkaṭassa. dūtassa sāsanaṃ sutvā marissāmīti dukkhaṃ vedanaṃ uppādeti, āpatti
thullaccayassa. marati, āpatti pārājikassa.</p>

<hr>

<p>
<span class="parno">59</span>
<a class="ms" id="p_1v_434"></a>
<a class="msdiv" id="msdiv176"></a>
<strong>lekhāya saṃvaṇṇeti</strong> nāma lekhaṃ chindati—  "yo evaṃ marati so
dhanaṃ vā labhati yasaṃ vā labhati saggaṃ vā gacchatī"ti, akkharakkharāya
āpatti dukkaṭassa. lekhaṃ passitvā marissāmīti dukkhaṃ vedanaṃ uppādeti, āpatti
thullaccayassa. marati, āpatti pārājikassa.</p>

<hr>

<p>
<span class="parno">60</span>
<a class="ms" id="p_1v_435"></a>
<strong>opātaṃ</strong> nāma manussaṃ uddissa opātaṃ khanati—  "papatitvā
marissatī"ti, āpatti dukkaṭassa. papatite dukkhā vedanā uppajjati, āpatti
thullaccayassa. marati, āpatti pārājikassa. anodissa opātaṃ khanati—  "yo koci
papatitvā marissatī"ti, āpatti dukkaṭassa. manusso tasmiṃ papatati, āpatti
dukkaṭassa. papatite dukkhā vedanā uppajjati, āpatti thullaccayassa. marati,
āpatti pārājikassa. yakkho vā peto vā tiracchānagatamanussaviggaho vā tasmiṃ
papatati, āpatti dukkaṭassa. papatite dukkhā vedanā uppajjati, āpatti
dukkaṭassa. marati, āpatti thullaccayassa. tiracchānagato tasmiṃ papatati,
āpatti dukkaṭassa. papatite dukkhā vedanā uppajjati, āpatti dukkaṭassa. marati,
āpatti pācittiyassa.</p>

<hr>

<p>
<span class="parno">61</span>
<a class="ms" id="p_1v_436"></a>
<a class="msdiv" id="msdiv177"></a>
<strong>apassenaṃ</strong> nāma apassene satthaṃ vā ṭhapeti visena vā makkheti
dubbalaṃ vā karoti sobbhe vā narake vā papāte vā ṭhapeti—  "papatitvā
marissatī"ti, āpatti dukkaṭassa. satthena vā visena vā papatitena vā dukkhā
vedanā uppajjati, āpatti thullaccayassa. marati, āpatti pārājikassa.</p>

<hr>

<p>
<span class="parno">62</span>
<a class="ms" id="p_1v_437"></a>
<strong>upanikkhipanaṃ</strong> nāma asiṃ vā sattiṃ vā bheṇḍiṃ vā laguḷaṃ vā
pāsāṇaṃ vā satthaṃ vā visaṃ vā rajjuṃ vā upanikkhipati—  "iminā marissatī"ti,
āpatti dukkaṭassa. "tena marissāmī"ti dukkhaṃ vedanaṃ uppādeti, āpatti
thullaccayassa. marati, āpatti pārājikassa.</p>

<hr>

<p>
<span class="parno">63</span>
<a class="ms" id="p_1v_438"></a>
<strong>bhesajjaṃ</strong> nāma sappiṃ vā navanītaṃ vā telaṃ vā madhuṃ vā
phāṇitaṃ vā deti—  "imaṃ sāyitvā marissatī"ti, āpatti dukkaṭassa. taṃ sāyite
dukkhā vedanā uppajjati, āpatti thullaccayassa. marati, āpatti pārājikassa.</p>

<hr>

<p>
<span class="parno">64</span>
<a class="ms" id="p_1v_439"></a>
<a class="msdiv" id="msdiv178"></a>
<strong>rūpūpahāro</strong> nāma amanāpikaṃ rūpaṃ upasaṃharati bhayānakaṃ
bheravaṃ—  "imaṃ passitvā uttasitvā marissatī"ti, āpatti dukkaṭassa. taṃ
passitvā uttasati, āpatti thullaccayassa. marati, āpatti pārājikassa. manāpikaṃ
rūpaṃ upasaṃharati—  "imaṃ passitvā alābhakena sussitvā marissatī"ti, āpatti
dukkaṭassa. taṃ passitvā alābhakena sussati, āpatti thullaccayassa. marati,
āpatti pārājikassa.</p>
<hr>

<p>
<span class="parno">65</span>
<a class="ms" id="p_1v_440"></a>
<strong>saddūpahāro</strong> nāma amanāpikaṃ saddaṃ upasaṃharati bhayānakaṃ
bheravaṃ—  "imaṃ sutvā uttasitvā marissatī"ti, āpatti dukkaṭassa. taṃ sutvā
uttasati, āpatti thullaccayassa. marati, āpatti pārājikassa. manāpikaṃ saddaṃ
upasaṃharati pemanīyaṃ hadayangamaṃ—  "imaṃ sutvā alābhakena sussitvā
marissatī"ti, āpatti dukkaṭassa. taṃ sutvā alābhakena sussati, āpatti
thullaccayassa. marati, āpatti pārājikassa.</p>
<hr>

<p>
<span class="parno">66</span>
<a class="ms" id="p_1v_441"></a>
<strong>gandhūpahāro</strong> nāma amanāpikaṃ gandhaṃ upasaṃharati jegucchaṃ
pāṭikulyaṃ—  "imaṃ ghāyitvā jegucchatā pāṭikulyatā marissatī"ti, āpatti
dukkaṭassa. taṃ ghāyite jegucchatā pāṭikulyatā dukkhā vedanā uppajjati, āpatti
thullaccayassa. marati, āpatti pārājikassa. manāpikaṃ gandhaṃ upasaṃharati—
"imaṃ ghāyitvā alābhakena sussitvā marissatī"ti, āpatti dukkaṭassa. taṃ
ghāyitvā alābhakena sussati, āpatti thullaccayassa. marati, āpatti pārājikassa.</p>
<hr>

<p>
<span class="parno">67</span>
<a class="ms" id="p_1v_442"></a>
<strong>rasūpahāro</strong> nāma amanāpikaṃ rasaṃ upasaṃharati jegucchaṃ
pāṭikulyaṃ—  "imaṃ sāyitvā jegucchatā pāṭikulyatā marissatī"ti, āpatti
dukkaṭassa. taṃ sāyite jegucchatā pāṭikulyatā dukkhā vedanā uppajjati, āpatti
thullaccayassa. marati, āpatti pārājikassa. manāpikaṃ rasaṃ upasaṃharati—
"imaṃ sāyitvā alābhakena sussitvā marissatī"ti, āpatti dukkaṭassa. taṃ sāyitvā
alābhakena sussati, āpatti thullaccayassa. marati, āpatti pārājikassa.</p>
<hr>

<p>
<span class="parno">68</span>
<a class="ms" id="p_1v_443"></a>
<strong>phoṭṭhabbūpahāro</strong> nāma amanāpikaṃ phoṭṭhabbaṃ upasaṃharati
dukkhasamphassaṃ kharasamphassaṃ—  "iminā phuṭṭho marissatī"ti, āpatti
dukkaṭassa. tena phuṭṭhassa dukkhā vedanā uppajjati, āpatti thullaccayassa.
marati, āpatti pārājikassa. manāpikaṃ phoṭṭhabbaṃ upasaṃharati sukhasamphassaṃ
mudusamphassaṃ—  "iminā phuṭṭho alābhakena sussitvā marissatī"ti, āpatti
dukkaṭassa. tena phuṭṭho alābhakena sussati, āpatti thullaccayassa. marati,
āpatti pārājikassa.</p>
<hr>

<p>
<span class="parno">69</span>
<a class="ms" id="p_1v_444"></a>
<strong>dhammūpahāro</strong> nāma nerayikassa nirayakathaṃ katheti—  "imaṃ
sutvā uttasitvā marissatī"ti, āpatti dukkaṭassa. taṃ sutvā uttasati, āpatti
thullaccayassa. marati, āpatti pārājikassa. kalyāṇakammassa saggakathaṃ
katheti—  "imaṃ sutvā adhimutto marissatī"ti, āpatti dukkaṭassa. taṃ sutvā
adhimutto marissāmīti dukkhaṃ vedanaṃ uppādeti, āpatti thullaccayassa. marati,
āpatti pārājikassa.</p>
<hr>

<p>
<span class="parno">70</span>
<a class="ms" id="p_1v_445"></a>
<a class="msdiv" id="msdiv179"></a>
<strong>ācikkhanā</strong> nāma puṭṭho bhaṇati—  "evaṃ marassu. yo evaṃ marati
so dhanaṃ vā labhati yasaṃ vā labhati saggaṃ vā gacchatī"ti, āpatti dukkaṭassa.
tāya ācikkhanāya marissāmīti dukkhaṃ vedanaṃ uppādeti, āpatti thullaccayassa.
marati, āpatti pārājikassa.</p>
<hr>

<p>
<span class="parno">71</span>
<a class="ms" id="p_1v_446"></a>
<strong>anusāsanī</strong> nāma apuṭṭho bhaṇati—  "evaṃ marassu. yo evaṃ marati
so dhanaṃ vā labhati yasaṃ vā labhati saggaṃ vā gacchatī"ti, āpatti
dukkaṭassa. tāya anusāsaniyā marissāmīti dukkhaṃ vedanaṃ uppādeti, āpatti
thullaccayassa. marati, āpatti pārājikassa.</p>
<hr>

<p>
<span class="parno">72</span>
<a class="ms" id="p_1v_447"></a>
<strong>sanketakammaṃ</strong> nāma sanketaṃ karoti purebhattaṃ vā
pacchābhattaṃ vā rattiṃ vā divā vā—  "tena sanketena taṃ jīvitā voropehī"ti,
āpatti dukkaṭassa. tena sanketena taṃ jīvitā voropeti, āpatti ubhinnaṃ
pārājikassa. taṃ sanketaṃ pure vā pacchā vā taṃ jīvitā voropeti, mūlaṭṭhassa
anāpatti, vadhakassa āpatti pārājikassa.</p>
<hr>

<p>
<span class="parno">73</span>
<a class="ms" id="p_1v_448"></a>
<strong>nimittakammaṃ</strong> nāma nimittaṃ karoti—  "akkhiṃ vā nikhaṇissāmi
bhamukaṃ vā ukkhipissāmi sīsaṃ vā ukkhipissāmi, tena nimittena taṃ jīvitā
voropehī"ti, āpatti dukkaṭassa. tena nimittena taṃ jīvitā voropeti, āpatti
ubhinnaṃ pārājikassa. taṃ nimittaṃ pure vā pacchā vā taṃ jīvitā voropeti,
mūlaṭṭhassa anāpatti, vadhakassa āpatti pārājikassa.</p>

<hr>

<p>
<span class="parno">74</span>
<a class="ms" id="p_1v_449"></a>
anāpatti—  asañcicca ajānantassa namaraṇādhippāyassa ummattakassa
ādikammikassāti.</p>

<hr>
<p class="endsutta">
<span class="parno">75</span>
<a class="ms" id="p_1v_450"></a>
manussaviggahapārājikamhi paṭhamabhāṇavāro niṭṭhito.</p>

<h2>3.1 vinītavatthuuddānagāthā</h2>
<h3> </h3>
<hr>
<blockquote>
<p>
<span class="parno">76</span>
<a class="ms" id="p_1v_451"></a>
saṃvaṇṇanā nisīdanto,<br>
musalodukkhalena ca;<br>
vuḍḍhapabbajitābhisanno,<br>
aggavīmaṃsanāvisaṃ.<br> <br></p>
</blockquote>
<hr>

<blockquote>
<p>
<span class="parno">77</span>
<a class="ms" id="p_1v_452"></a>
tayo ca vatthukammehi,<br>
iṭṭhakāhipare tayo;<br>
vāsī gopānasī ceva,<br>
aṭṭakotaraṇaṃ pati.<br></p>
</blockquote>

<hr>
<blockquote>

<p>
<span class="parno">78</span>
<a class="ms" id="p_1v_453"></a>
sedaṃ natthuñca sambāho,<br>
nhāpanabbhañjanena ca;<br>
uṭṭhāpento nipātento,<br>
annapānena māraṇaṃ.<br> <br></p>
</blockquote>
<hr>

<blockquote>

<p>
<span class="parno">79</span>
<a class="ms" id="p_1v_454"></a>
jāragabbho sapattī ca,<br>
mātā puttaṃ ubho vadhi;<br>
ubho na miyyare maddā,<br>
tāpaṃ vañjhā vijāyinī.<br></p>
</blockquote>

<hr>

<blockquote>
<p>
<span class="parno">80</span>
<a class="ms" id="p_1v_455"></a>
patodaṃ niggahe yakkho,<br>
vāḷayakkhañca pāhiṇi;<br>
taṃ maññamāno pahari,<br>
saggañca nirayaṃ bhaṇe.<br></p>
</blockquote>
<hr>

<blockquote>
<p>
<span class="parno">81</span>
<a class="ms" id="p_1v_456"></a>
āḷaviyā tayo rukkhā,<br>
dāyehi apare tayo;<br>
mā kilamesi na tuyhaṃ,<br>
takkaṃ sovīrakena cāti.<br></p>
</blockquote>

<h3>3.2 vinītavatthu</h3>
<hr>

<p>
<span class="parno">82</span>
<a class="ms" id="p_1v_457"></a>
<a class="msdiv" id="msdiv180"></a>
tena kho pana samayena aññataro bhikkhu gilāno hoti. tassa bhikkhū kāruññena
maraṇavaṇṇaṃ saṃvaṇṇesuṃ. so bhikkhu kālamakāsi. tesaṃ kukkuccaṃ ahosi
"bhagavatā sikkhāpadaṃ paññattaṃ, kacci nu kho mayaṃ pārājikaṃ āpattiṃ
āpannā"ti? bhagavato etamatthaṃ ārocesuṃ. "āpattiṃ tumhe, bhikkhave, āpannā
pārājikan"ti. (1)</p>
<hr>

<p>
<span class="parno">83</span>
<a class="ms" id="p_1v_458"></a>
tena kho pana samayena aññataro piṇḍacāriko bhikkhu pīṭhake pilotikāya
paṭicchannaṃ dārakaṃ nisīdanto ottharitvā māresi. tassa kukkuccaṃ ahosi
"bhagavatā sikkhāpadaṃ paññattaṃ, kacci nu kho ahaṃ pārājikaṃ āpattiṃ
āpanno"ti? bhagavato etamatthaṃ ārocesi. "anāpatti, bhikkhu, pārājikassa. na
ca, bhikkhave, appaṭivekkhitvā āsane nisīditabbaṃ; yo nisīdeyya, āpatti
dukkaṭassā"ti. (2)</p>
<hr>

<p>
<span class="parno">84</span>
<a class="ms" id="p_1v_459"></a>
tena kho pana samayena aññataro bhikkhu bhattagge antaraghare āsanaṃ paññapento
musale ussite ekaṃ musalaṃ aggahesi. dutiyo musalo paripatitvā aññatarassa
dārakassa matthake avatthāsi. so kālamakāsi. tassa kukkuccaṃ ahosi … pe …
"kiṃcitto tvaṃ, bhikkhū"ti? "asañcicca ahaṃ, bhagavā"ti. "anāpatti, bhikkhu,
asañciccā"ti. (3)</p>
<hr>

<p>
<span class="parno">85</span>
<a class="ms" id="p_1v_460"></a>
tena kho pana samayena aññataro bhikkhu bhattagge antaraghare āsanaṃ paññapento
udukkhalabhaṇḍikaṃ akkamitvā pavaṭṭesi. aññataraṃ dārakaṃ ottharitvā māresi.
tassa kukkuccaṃ ahosi … pe …   "anāpatti, bhikkhu, asañciccā"ti. (4)</p>
<hr>

<p>
<span class="parno">86</span>
<a class="ms" id="p_1v_461"></a>
tena kho pana samayena pitāputtā bhikkhūsu pabbajitā honti. kāle ārocite putto
pitaraṃ etadavoca—  "gaccha, bhante, sangho taṃ patimānetī"ti piṭṭhiyaṃ gahetvā
paṇāmesi. so papatitvā kālamakāsi. tassa kukkuccaṃ ahosi … pe …   "kiṃcitto tvaṃ,
bhikkhū"ti? "nāhaṃ, bhagavā, maraṇādhippāyo"ti. "anāpatti, bhikkhu,
namaraṇādhippāyassā"ti. (5)</p>

<hr>

<p>
<span class="parno">87</span>
<a class="ms" id="p_1v_462"></a>
tena kho pana samayena pitāputtā bhikkhūsu pabbajitā honti. kāle ārocite putto
pitaraṃ etadavoca—  "gaccha, bhante, sangho taṃ patimānetī"ti maraṇādhippāyo
piṭṭhiyaṃ gahetvā paṇāmesi. so papatitvā kālamakāsi. tassa kukkuccaṃ ahosi … pe …
"āpattiṃ tvaṃ, bhikkhu, āpanno pārājikan"ti. (6)</p>
<hr>

<p>
<span class="parno">88</span>
<a class="ms" id="p_1v_463"></a>
tena kho pana samayena pitāputtā bhikkhūsu pabbajitā honti. kāle ārocite putto
pitaraṃ etadavoca—  "gaccha, bhante, sangho taṃ patimānetī"ti maraṇādhippāyo
piṭṭhiyaṃ gahetvā paṇāmesi. so papatitvā na kālamakāsi. tassa kukkuccaṃ
ahosi … pe …   "anāpatti, bhikkhu, pārājikassa; āpatti thullaccayassā"ti. (7)</p>
<hr>

<p>
<span class="parno">89</span>
<a class="ms" id="p_1v_464"></a>
<a class="msdiv" id="msdiv181"></a>
tena kho pana samayena aññatarassa bhikkhuno bhuñjantassa maṃsaṃ kaṇṭhe
vilaggaṃ hoti. aññataro bhikkhu tassa bhikkhuno gīvāyaṃ pahāraṃ adāsi.
salohitaṃ maṃsaṃ pati. so bhikkhu kālamakāsi. tassa kukkuccaṃ ahosi … pe …
"anāpatti, bhikkhu, namaraṇādhippāyassā"ti. (8)</p>
<hr>

<p>
<span class="parno">90</span>
<a class="ms" id="p_1v_465"></a>
tena kho pana samayena aññatarassa bhikkhuno bhuñjantassa maṃsaṃ kaṇṭhe
vilaggaṃ hoti. aññataro bhikkhu maraṇādhippāyo tassa bhikkhuno gīvāyaṃ pahāraṃ
adāsi. salohitaṃ maṃsaṃ pati. so bhikkhu kālamakāsi. tassa kukkuccaṃ ahosi … pe …
"āpattiṃ tvaṃ, bhikkhu, āpanno pārājikan"ti. (9)</p>
<hr>

<p>
<span class="parno">91</span>
<a class="ms" id="p_1v_466"></a>
tena kho pana samayena aññatarassa bhikkhuno bhuñjantassa maṃsaṃ kaṇṭhe
vilaggaṃ hoti. aññataro bhikkhu maraṇādhippāyo tassa bhikkhuno gīvāyaṃ pahāraṃ
adāsi. salohitaṃ maṃsaṃ pati. so bhikkhu na kālamakāsi. tassa kukkuccaṃ
ahosi … pe …   "anāpatti, bhikkhu, pārājikassa; āpatti thullaccayassā"ti. (10)</p>
<hr>

<p>
<span class="parno">92</span>
<a class="ms" id="p_1v_467"></a>
tena kho pana samayena aññataro piṇḍacāriko bhikkhu visagataṃ piṇḍapātaṃ
labhitvā paṭikkamanaṃ haritvā bhikkhūnaṃ aggakārikaṃ adāsi. te bhikkhū
kālamakaṃsu. tassa kukkuccaṃ ahosi … pe …   "kiṃcitto tvaṃ, bhikkhū"ti? "nāhaṃ,
bhagavā, jānāmī"ti. "anāpatti, bhikkhu, ajānantassā"ti. (11)</p>
<hr>

<p>
<span class="parno">93</span>
<a class="ms" id="p_1v_468"></a>
tena kho pana samayena aññataro bhikkhu vīmaṃsādhippāyo aññatarassa bhikkhuno
visaṃ adāsi. so bhikkhu kālamakāsi. tassa kukkuccaṃ ahosi … pe …   "kiṃcitto tvaṃ,
bhikkhū"ti? "vīmaṃsādhippāyo ahaṃ, bhagavā"ti. "anāpatti, bhikkhu, pārājikassa;
āpatti thullaccayassā"ti. (12)</p>
<hr>

<p>
<span class="parno">94</span>
<a class="ms" id="p_1v_469"></a>
<a class="msdiv" id="msdiv182"></a>
tena kho pana samayena āḷavakā bhikkhū vihāravatthuṃ karonti. aññataro bhikkhu
heṭṭhā hutvā silaṃ uccāresi. uparimena bhikkhunā duggahitā silā heṭṭhimassa
bhikkhuno matthake avatthāsi. so bhikkhu kālamakāsi. tassa kukkuccaṃ ahosi … pe …
"anāpatti, bhikkhu, asañciccā"ti. (13)</p>
<hr>

<p>
<span class="parno">95</span>
<a class="ms" id="p_1v_470"></a>
tena kho pana samayena āḷavakā bhikkhū vihāravatthuṃ karonti. aññataro bhikkhu
heṭṭhā hutvā silaṃ uccāresi. uparimo bhikkhu maraṇādhippāyo heṭṭhimassa
bhikkhuno matthake silaṃ muñci. so bhikkhu kālamakāsi … pe …   so bhikkhu na
kālamakāsi. tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (14 –⁠15)</p>
<hr>

<p>
<span class="parno">96</span>
<a class="ms" id="p_1v_471"></a>
tena kho pana samayena āḷavakā bhikkhū vihārassa kuṭṭaṃ uṭṭhāpenti. aññataro
bhikkhu heṭṭhā hutvā iṭṭhakaṃ uccāresi. uparimena bhikkhunā duggahitā iṭṭhakā
heṭṭhimassa bhikkhuno matthake avatthāsi. so bhikkhu kālamakāsi. tassa
kukkuccaṃ ahosi … pe …   "anāpatti, bhikkhu, asañciccā"ti. (16)</p>
<hr>

<p>
<span class="parno">97</span>
<a class="ms" id="p_1v_472"></a>
tena kho pana samayena āḷavakā bhikkhū vihārassa kuṭṭaṃ uṭṭhāpenti. aññataro
bhikkhu heṭṭhā hutvā iṭṭhakaṃ uccāresi. uparimo bhikkhu maraṇādhippāyo
heṭṭhimassa bhikkhuno matthake iṭṭhakaṃ muñci. so bhikkhu kālamakāsi … pe …   so
bhikkhu na kālamakāsi. tassa kukkuccaṃ ahosi … pe …   "anāpatti, bhikkhu,
pārājikassa; āpatti thullaccayassā"ti. (17 –⁠18)</p>

<hr>

<p>
<span class="parno">98</span>
<a class="ms" id="p_1v_473"></a>
<a class="msdiv" id="msdiv183"></a>
tena kho pana samayena āḷavakā bhikkhū navakammaṃ karonti. aññataro bhikkhu
heṭṭhā hutvā vāsiṃ uccāresi. uparimena bhikkhunā duggahitā vāsī heṭṭhimassa
bhikkhuno matthake avatthāsi. so bhikkhu kālamakāsi. tassa kukkuccaṃ ahosi … pe …
"anāpatti, bhikkhu, asañciccā"ti. (19)</p>

<hr>

<p>
<span class="parno">99</span>
<a class="ms" id="p_1v_474"></a>
tena kho pana samayena āḷavakā bhikkhū navakammaṃ karonti. aññataro bhikkhu
heṭṭhā hutvā vāsiṃ uccāresi. uparimo bhikkhu maraṇādhippāyo heṭṭhimassa
bhikkhuno matthake vāsiṃ muñci. so bhikkhu kālamakāsi … pe …   so bhikkhu na
kālamakāsi. tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (20 –⁠21)</p>
<hr>

<p>
<span class="parno">100</span>
<a class="ms" id="p_1v_475"></a>
tena kho pana samayena āḷavakā bhikkhū navakammaṃ karonti. aññataro bhikkhu
heṭṭhā hutvā gopānasiṃ uccāresi. uparimena bhikkhunā duggahitā gopānasī
heṭṭhimassa bhikkhuno matthake avatthāsi. so bhikkhu kālamakāsi. tassa
kukkuccaṃ ahosi … pe …   "anāpatti, bhikkhu, asañciccā"ti. (22)</p>

<hr>

<p>
<span class="parno">101</span>
<a class="ms" id="p_1v_476"></a>
tena kho pana samayena āḷavakā bhikkhū navakammaṃ karonti. aññataro bhikkhu
heṭṭhā hutvā gopānasiṃ uccāresi. uparimo bhikkhu maraṇādhippāyo heṭṭhimassa
bhikkhuno matthake gopānasiṃ muñci. so bhikkhu kālamakāsi … pe …   so bhikkhu na
kālamakāsi. tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (23 –⁠24)</p>
<hr>

<p>
<span class="parno">102</span>
<a class="ms" id="p_1v_477"></a>
tena kho pana samayena āḷavakā bhikkhū navakammaṃ karontā aṭṭakaṃ bandhanti.
aññataro bhikkhu aññataraṃ bhikkhuṃ etadavoca—  "āvuso, atraṭṭhito bandhāhī"ti.
so tatraṭṭhito bandhanto paripatitvā kālamakāsi. tassa kukkuccaṃ ahosi … pe …
"kiṃcitto tvaṃ, bhikkhū"ti? "nāhaṃ, bhagavā, maraṇādhippāyo"ti. "anāpatti,
bhikkhu, namaraṇādhippāyassā"ti. (25)</p>
<hr>

<p>
<span class="parno">103</span>
<a class="ms" id="p_1v_478"></a>
tena kho pana samayena āḷavakā bhikkhū navakammaṃ karontā aṭṭakaṃ bandhanti.
aññataro bhikkhu maraṇādhippāyo aññataraṃ bhikkhuṃ etadavoca—  "āvuso,
atraṭṭhito bandhāhī"ti. so tatraṭṭhito bandhanto paripatitvā kālamakāsi … pe …
paripatitvā na kālamakāsi. tassa kukkuccaṃ ahosi … pe …   "anāpatti, bhikkhu,
pārājikassa; āpatti thullaccayassā"ti. (26 –⁠27)</p>
<hr>

<p>
<span class="parno">104</span>
<a class="ms" id="p_1v_479"></a>
tena kho pana samayena aññataro bhikkhu vihāraṃ chādetvā otarati. aññataro
bhikkhu taṃ bhikkhuṃ etadavoca—  "āvuso, ito otarāhī"ti. so tena otaranto
paripatitvā kālamakāsi. tassa kukkuccaṃ ahosi … pe …   "anāpatti, bhikkhu,
namaraṇādhippāyassā"ti. (28)</p>
<hr>

<p>
<span class="parno">105</span>
<a class="ms" id="p_1v_480"></a>
tena kho pana samayena aññataro bhikkhu vihāraṃ chādetvā otarati. aññataro
bhikkhu maraṇādhippāyo taṃ bhikkhuṃ etadavoca—  "āvuso, ito otarāhī"ti. so tena
otaranto paripatitvā kālamakāsi … pe …   paripatitvā na kālamakāsi. tassa
kukkuccaṃ ahosi … pe …   "anāpatti, bhikkhu, pārājikassa; āpatti thullaccayassā"ti.
(29 –⁠30)</p>

<hr>

<p>
<span class="parno">106</span>
<a class="ms" id="p_1v_481"></a>
tena kho pana samayena aññataro bhikkhu anabhiratiyā pīḷito gijjhakūṭaṃ
pabbataṃ abhiruhitvā papāte papatanto aññataraṃ vilīvakāraṃ ottharitvā māresi.
tassa kukkuccaṃ ahosi … pe …   "anāpatti, bhikkhu, pārājikassa. na ca, bhikkhave,
attānaṃ pātetabbaṃ. yo pāteyya, āpatti dukkaṭassā"ti. (31)</p>

<hr>

<p>
<span class="parno">107</span>
<a class="ms" id="p_1v_482"></a>
tena kho pana samayena chabbaggiyā bhikkhū gijjhakūṭaṃ pabbataṃ abhiruhitvā
davāya silaṃ pavijjhiṃsu. sā aññataraṃ gopālakaṃ ottharitvā māresi. tesaṃ
kukkuccaṃ ahosi … pe …   "anāpatti, bhikkhave, pārājikassa. na ca, bhikkhave,
davāya silā pavijjhitabbā. yo pavijjheyya, āpatti dukkaṭassā"ti. (32)</p>
<hr>

<p>
<span class="parno">108</span>
<a class="ms" id="p_1v_483"></a>
<a class="msdiv" id="msdiv184"></a>
tena kho pana samayena aññataro bhikkhu gilāno hoti. taṃ bhikkhū sedesuṃ. so
bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (33)</p>
<hr>

<p>
<span class="parno">109</span>
<a class="ms" id="p_1v_484"></a>
tena kho pana samayena aññataro bhikkhu gilāno hoti. taṃ bhikkhū maraṇādhippāyā
sedesuṃ. so bhikkhu kālamakāsi. … pe …   so bhikkhu na kālamakāsi. tesaṃ
kukkuccaṃ ahosi … pe …   "anāpatti, bhikkhave, pārājikassa; āpatti
thullaccayassā"ti. (34 –⁠35)</p>

<hr>

<p>
<span class="parno">110</span>
<a class="ms" id="p_1v_485"></a>
tena kho pana samayena aññatarassa bhikkhuno sīsābhitāpo hoti. tassa bhikkhū
natthuṃ adaṃsu. so bhikkhu kālamakāsi. tesaṃ kukkuccaṃ ahosi … pe …   "anāpatti,
bhikkhave, namaraṇādhippāyassā"ti. (36)</p>

<hr>

<p>
<span class="parno">111</span>
<a class="ms" id="p_1v_486"></a>
tena kho pana samayena aññatarassa bhikkhuno sīsābhitāpo hoti. tassa bhikkhū
maraṇādhippāyā natthuṃ adaṃsu. so bhikkhu kālamakāsi … pe …   so bhikkhu na
kālamakāsi. tesaṃ kukkuccaṃ ahosi … pe …   "anāpatti, bhikkhave, pārājikassa;
āpatti thullaccayassā"ti. (37 –⁠38)</p>

<hr>

<p>
<span class="parno">112</span>
<a class="ms" id="p_1v_487"></a>
tena kho pana samayena aññataro bhikkhu gilāno hoti. taṃ bhikkhū sambāhesuṃ. so
bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (39)</p>

<p>
<span class="parno">113</span>
<a class="ms" id="p_1v_488"></a>
tena kho pana samayena aññataro bhikkhu gilāno hoti. taṃ bhikkhū maraṇādhippāyā
sambāhesuṃ. so bhikkhu kālamakāsi … pe …   so bhikkhu na kālamakāsi. tesaṃ
kukkuccaṃ ahosi … pe …   "anāpatti, bhikkhave, pārājikassa; āpatti
thullaccayassā"ti. (40 –⁠41)</p>

<hr>

<p>
<span class="parno">114</span>
<a class="ms" id="p_1v_489"></a>
tena kho pana samayena aññataro bhikkhu gilāno hoti. taṃ bhikkhū nhāpesuṃ. so
bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (42)</p>

<p>
<span class="parno">115</span>
<a class="ms" id="p_1v_490"></a>
tena kho pana samayena aññataro bhikkhu gilāno hoti. taṃ bhikkhū maraṇādhippāyā
nhāpesuṃ. so bhikkhu kālamakāsi … pe …   so bhikkhu na kālamakāsi. tesaṃ kukkuccaṃ
ahosi … pe …   "anāpatti, bhikkhave, pārājikassa; āpatti thullaccayassā"ti.
(43 –⁠44)</p>

<hr>

<p>
<span class="parno">116</span>
<a class="ms" id="p_1v_491"></a>
tena kho pana samayena aññataro bhikkhu gilāno hoti. taṃ bhikkhū telena
abbhañjiṃsu. so bhikkhu kālamakāsi. tesaṃ kukkuccaṃ ahosi … pe …   "anāpatti,
bhikkhave, namaraṇādhippāyassā"ti. (45)</p>

<p>
<span class="parno">117</span>
<a class="ms" id="p_1v_492"></a>
tena kho pana samayena aññataro bhikkhu gilāno hoti. taṃ bhikkhū maraṇādhippāyā
telena abbhañjiṃsu. so bhikkhu kālamakāsi … pe …   so bhikkhu na kālamakāsi. tesaṃ
kukkuccaṃ ahosi … pe …   "anāpatti, bhikkhave, pārājikassa; āpatti
thullaccayassā"ti. (46 –⁠47)</p>

<hr>

<p>
<span class="parno">118</span>
<a class="ms" id="p_1v_493"></a>
<a class="msdiv" id="msdiv185"></a>
tena kho pana samayena aññataro bhikkhu gilāno hoti. taṃ bhikkhū uṭṭhāpesuṃ. so
bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (48)</p>

<p>
<span class="parno">119</span>
<a class="ms" id="p_1v_494"></a>
tena kho pana samayena aññataro bhikkhu gilāno hoti. taṃ bhikkhū maraṇādhippāyā
uṭṭhāpesuṃ. so bhikkhu kālamakāsi … pe …   so bhikkhu na kālamakāsi. tesaṃ
kukkuccaṃ ahosi … pe …   "anāpatti, bhikkhave, pārājikassa; āpatti
thullaccayassā"ti. (49 –⁠50)</p>

<hr>

<p>
<span class="parno">120</span>
<a class="ms" id="p_1v_495"></a>
tena kho pana samayena aññataro bhikkhu gilāno hoti. taṃ bhikkhū nipātesuṃ. so
bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (51)</p>

<p>
<span class="parno">121</span>
<a class="ms" id="p_1v_496"></a>
tena kho pana samayena aññataro bhikkhu gilāno hoti. taṃ bhikkhū maraṇādhippāyā
nipātesuṃ. so bhikkhu kālamakāsi … pe …   so bhikkhu na kālamakāsi. tesaṃ
kukkuccaṃ ahosi … pe …   "anāpatti, bhikkhave, pārājikassa; āpatti
thullaccayassā"ti. (52 –⁠53)</p>

<hr>

<p>
<span class="parno">122</span>
<a class="ms" id="p_1v_497"></a>
tena kho pana samayena aññataro bhikkhu gilāno hoti. tassa bhikkhū annaṃ
adaṃsu. so bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (54)</p>

<p>
<span class="parno">123</span>
<a class="ms" id="p_1v_498"></a>
tena kho pana samayena aññataro bhikkhu gilāno hoti. tassa bhikkhū
maraṇādhippāyā annaṃ adaṃsu. so bhikkhu kālamakāsi … pe …   so bhikkhu na
kālamakāsi. tesaṃ kukkuccaṃ ahosi … pe …   "anāpatti, bhikkhave, pārājikassa;
āpatti thullaccayassā"ti. (55 –⁠56)</p>

<p>
<span class="parno">124</span>
<a class="ms" id="p_1v_499"></a>
tena kho pana samayena aññataro bhikkhu gilāno hoti. tassa bhikkhu pānaṃ
adaṃsu. so bhikkhu kālamakāsi. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (57)</p>

<p>
<span class="parno">125</span>
<a class="ms" id="p_1v_500"></a>
tena kho pana samayena aññataro bhikkhu gilāno hoti. tassa bhikkhū
maraṇādhippāyā pānaṃ adaṃsu. so bhikkhu kālamakāsi … pe …   so bhikkhu na
kālamakāsi. tesaṃ kukkuccaṃ ahosi … pe …   "anāpatti, bhikkhave, pārājikassa;
āpatti thullaccayassā"ti. (58 –⁠59)</p>

<hr>

<p>
<span class="parno">126</span>
<a class="ms" id="p_1v_501"></a>
<a class="msdiv" id="msdiv186"></a>
tena kho pana samayena aññatarā itthī pavutthapatikā jārena gabbhinī hoti. sā
kulūpakaṃ bhikkhuṃ etadavoca—  "inghāyya, gabbhapātanaṃ jānāhī"ti. "suṭṭhu,
bhaginī"ti tassā gabbhapātanaṃ adāsi. dārako kālamakāsi. tassa kukkuccaṃ
ahosi … pe …   "āpattiṃ tvaṃ, bhikkhu, āpanno pārājikan"ti. (60)</p>

<p>
<span class="parno">127</span>
<a class="ms" id="p_1v_502"></a>
tena kho pana samayena aññatarassa purisassa dve pajāpatiyo honti—  ekā vañjhā,
ekā vijāyinī. vañjhā itthī kulūpakaṃ bhikkhuṃ etadavoca—  "sace sā, bhante,
vijāyissati sabbassa kuṭumbassa issarā bhavissati. inghāyya, tassā
gabbhapātanaṃ jānāhī"ti. "suṭṭhu, bhaginī"ti tassā gabbhapātanaṃ adāsi. dārako
kālamakāsi, mātā na kālamakāsi. tassa kukkuccaṃ ahosi … pe …   "āpattiṃ tvaṃ,
bhikkhu, āpanno pārājikan"ti. (61)</p>

<hr>

<p>
<span class="parno">128</span>
<a class="ms" id="p_1v_503"></a>
tena kho pana samayena aññatarassa purisassa dve pajāpatiyo honti—  ekā vañjhā,
ekā vijāyinī. vañjhā itthī kulūpakaṃ bhikkhuṃ etadavoca—  "sace sā, bhante,
vijāyissati sabbassa kuṭumbassa issarā bhavissati. inghāyya, tassā
gabbhapātanaṃ jānāhī"ti. "suṭṭhu, bhaginī"ti tassā gabbhapātanaṃ adāsi. mātā
kālamakāsi, dārako na kālamakāsi. tassa kukkuccaṃ ahosi … pe …   "anāpatti,
bhikkhu, pārājikassa; āpatti thullaccayassā"ti. (62)</p>
<hr>

<p>
<span class="parno">129</span>
<a class="ms" id="p_1v_504"></a>
tena kho pana samayena aññatarassa purisassa dve pajāpatiyo honti—  ekā vañjhā,
ekā vijāyinī. vañjhā itthī kulūpakaṃ bhikkhuṃ etadavoca—  "sace sā, bhante,
vijāyissati sabbassa kuṭumbassa issarā bhavissati. inghāyya, tassā
gabbhapātanaṃ jānāhī"ti. "suṭṭhu, bhaginī"ti tassā gabbhapātanaṃ adāsi. ubho
kālamakaṃsu … pe …   ubho na kālamakaṃsu. tassa kukkuccaṃ ahosi … pe …   "anāpatti,
bhikkhu, pārājikassa; āpatti thullaccayassā"ti. (63 –⁠64)</p>
<hr>

<p>
<span class="parno">130</span>
<a class="ms" id="p_1v_505"></a>
<a class="msdiv" id="msdiv187"></a>
tena kho pana samayena aññatarā gabbhinī itthī kulūpakaṃ bhikkhuṃ etadavoca—
"inghāyya, gabbhapātanaṃ jānāhī"ti. "tena hi, bhagini, maddassū"ti. sā
maddāpetvā gabbhaṃ pātesi. tassa kukkuccaṃ ahosi … pe …   "āpattiṃ tvaṃ, bhikkhu,
āpanno pārājikan"ti. (65)</p>
<hr>

<p>
<span class="parno">131</span>
<a class="ms" id="p_1v_506"></a>
tena kho pana samayena aññatarā gabbhinī itthī kulūpakaṃ bhikkhuṃ etadavoca—
"inghāyya, gabbhapātanaṃ jānāhī"ti. "tena hi, bhagini, tāpehī"ti. sā tāpetvā
gabbhaṃ pātesi. tassa kukkuccaṃ ahosi … pe …   "āpattiṃ tvaṃ, bhikkhu, āpanno
pārājikan"ti. (66)</p>
<hr>

<p>
<span class="parno">132</span>
<a class="ms" id="p_1v_507"></a>
tena kho pana samayena aññatarā vañjhā itthī kulūpakaṃ bhikkhuṃ etadavoca—
"inghāyya, bhesajjaṃ jānāhi yenāhaṃ vijāyeyyan"ti. "suṭṭhu, bhaginī"ti tassā
bhesajjaṃ adāsi. sā kālamakāsi. tassa kukkuccaṃ ahosi … pe …   "anāpatti, bhikkhu,
pārājikassa; āpatti dukkaṭassā"ti. (67)</p>
<hr>

<p>
<span class="parno">133</span>
<a class="ms" id="p_1v_508"></a>
tena kho pana samayena aññatarā vijāyinī itthī kulūpakaṃ bhikkhuṃ etadavoca—
"inghāyya, bhesajjaṃ jānāhi yenāhaṃ na vijāyeyyan"ti. "suṭṭhu, bhaginī"ti tassā
bhesajjaṃ adāsi. sā kālamakāsi. tassa kukkuccaṃ ahosi … pe …   "anāpatti, bhikkhu,
pārājikassa; āpatti dukkaṭassā"ti. (68)</p>

<hr>

<p>
<span class="parno">134</span>
<a class="ms" id="p_1v_509"></a>
tena kho pana samayena chabbaggiyā bhikkhū sattarasavaggiyaṃ bhikkhuṃ
angulipatodakena hāsesuṃ. so bhikkhu uttanto anassāsako kālamakāsi. tesaṃ
kukkuccaṃ ahosi … pe …   "anāpatti, bhikkhave, pārājikassā"ti. (69)</p>
<hr>

<p>
<span class="parno">135</span>
<a class="ms" id="p_1v_510"></a>
tena kho pana samayena sattarasavaggiyā bhikkhū chabbaggiyaṃ bhikkhuṃ kammaṃ
karissāmāti ottharitvā māresuṃ. tesaṃ kukkuccaṃ ahosi … pe …   "anāpatti,
bhikkhave, pārājikassā"ti. (70)</p>

<hr>

<p>
<span class="parno">136</span>
<a class="ms" id="p_1v_511"></a>
tena kho pana samayena aññataro bhūtavejjako bhikkhu yakkhaṃ jīvitā voropesi.
tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (71)</p>
<hr>

<p>
<span class="parno">137</span>
<a class="ms" id="p_1v_512"></a>
tena kho pana samayena aññataro bhikkhu aññataraṃ bhikkhuṃ vāḷayakkhavihāraṃ
pāhesi. taṃ yakkhā jīvitā voropesuṃ. tassa kukkuccaṃ ahosi … pe …   "anāpatti,
bhikkhu, namaraṇādhippāyassā"ti. (72)</p>
<hr>

<p>
<span class="parno">138</span>
<a class="ms" id="p_1v_513"></a>
tena kho pana samayena aññataro bhikkhu maraṇādhippāyo aññataraṃ bhikkhuṃ
vāḷayakkhavihāraṃ pāhesi. taṃ yakkhā jīvitā voropesuṃ … pe …   taṃ yakkhā jīvitā na
voropesuṃ. tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (73 –⁠74)</p>

<hr>

<p>
<span class="parno">139</span>
<a class="ms" id="p_1v_514"></a>
tena kho pana samayena aññataro bhikkhu aññataraṃ bhikkhuṃ vāḷakantāraṃ pāhesi.
taṃ vāḷā jīvitā voropesuṃ. tassa kukkuccaṃ ahosi … pe …   "anāpatti, bhikkhu,
namaraṇādhippāyassā"ti. (75)</p>

<p>
<span class="parno">140</span>
<a class="ms" id="p_1v_515"></a>
tena kho pana samayena aññataro bhikkhu maraṇādhippāyo aññataraṃ bhikkhuṃ
vāḷakantāraṃ pāhesi. taṃ vāḷā jīvitā voropesuṃ … pe …   taṃ vāḷā jīvitā na
voropesuṃ. tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (76 –⁠77)</p>

<p>
<span class="parno">141</span>
<a class="ms" id="p_1v_516"></a>
tena kho pana samayena aññataro bhikkhu aññataraṃ bhikkhuṃ corakantāraṃ pāhesi.
taṃ corā jīvitā voropesuṃ. tassa kukkuccaṃ ahosi … pe …   "anāpatti, bhikkhu,
namaraṇādhippāyassā"ti. (78)</p>

<p>
<span class="parno">142</span>
<a class="ms" id="p_1v_517"></a>
tena kho pana samayena aññataro bhikkhu maraṇādhippāyo aññataraṃ bhikkhuṃ
corakantāraṃ pāhesi. taṃ corā jīvitā voropesuṃ … pe …   taṃ corā jīvitā na
voropesuṃ. tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (79 –⁠80)</p>

<hr>

<p>
<span class="parno">143</span>
<a class="ms" id="p_1v_518"></a>
<a class="msdiv" id="msdiv188"></a>
tena kho pana samayena aññataro bhikkhu taṃ maññamāno taṃ jīvitā voropesi … pe …
taṃ maññamāno aññaṃ jīvitā voropesi … pe …   aññaṃ maññamāno taṃ jīvitā
voropesi … pe …   aññaṃ maññamāno aññaṃ jīvitā voropesi. tassa kukkuccaṃ ahosi … pe …
"āpattiṃ tvaṃ, bhikkhu, āpanno pārājikan"ti. (81 –⁠84)</p>
<hr>

<p>
<span class="parno">144</span>
<a class="ms" id="p_1v_519"></a>
tena kho pana samayena aññataro bhikkhu amanussena gahito hoti. aññataro
bhikkhu tassa bhikkhuno pahāraṃ adāsi. so bhikkhu kālamakāsi. tassa kukkuccaṃ
ahosi … pe …   "anāpatti, bhikkhu, namaraṇādhippāyassā"ti. (85)</p>
<hr>

<p>
<span class="parno">145</span>
<a class="ms" id="p_1v_520"></a>
tena kho pana samayena aññataro bhikkhu amanussena gahito hoti. aññataro
bhikkhu maraṇādhippāyo tassa bhikkhuno pahāraṃ adāsi. so bhikkhu kālamakāsi … pe …
so bhikkhu na kālamakāsi. tassa kukkuccaṃ ahosi … pe …   "anāpatti, bhikkhu,
pārājikassa; āpatti thullaccayassā"ti. (86 –⁠87)</p>
<hr>

<p>
<span class="parno">146</span>
<a class="ms" id="p_1v_521"></a>
tena kho pana samayena aññataro bhikkhu kalyāṇakammassa saggakathaṃ kathesi. so
adhimutto kālamakāsi. tassa kukkuccaṃ ahosi … pe …   "anāpatti, bhikkhu,
namaraṇādhippāyassā"ti. (88)</p>
<hr>

<p>
<span class="parno">147</span>
<a class="ms" id="p_1v_522"></a>
tena kho pana samayena aññataro bhikkhu maraṇādhippāyo kalyāṇakammassa
saggakathaṃ kathesi. so adhimutto kālamakāsi … pe …   so adhimutto na kālamakāsi.
tassa kukkuccaṃ ahosi … pe …   "anāpatti, bhikkhu, pārājikassa; āpatti
thullaccayassā"ti. (89 –⁠90)</p>

<hr>

<p>
<span class="parno">148</span>
<a class="ms" id="p_1v_523"></a>
tena kho pana samayena aññataro bhikkhu nerayikassa nirayakathaṃ kathesi. so
uttasitvā kālamakāsi. tassa kukkuccaṃ ahosi … pe …   "anāpatti, bhikkhu,
namaraṇādhippāyassā"ti. (91)</p>

<p>
<span class="parno">149</span>
<a class="ms" id="p_1v_524"></a>
tena kho pana samayena aññataro bhikkhu maraṇādhippāyo nerayikassa nirayakathaṃ
kathesi. so uttasitvā kālamakāsi … pe …   so uttasitvā na kālamakāsi. tassa
kukkuccaṃ ahosi … pe …   "anāpatti, bhikkhu, pārājikassa; āpatti thullaccayassā"ti.
(92 –⁠93)</p>

<hr>

<p>
<span class="parno">150</span>
<a class="ms" id="p_1v_525"></a>
<a class="msdiv" id="msdiv189"></a>
tena kho pana samayena āḷavakā bhikkhū navakammaṃ karontā rukkhaṃ chindanti.
aññataro bhikkhu aññataraṃ bhikkhuṃ etadavoca—  "āvuso, atraṭṭhito chindāhī"ti.
taṃ tatraṭṭhitaṃ chindantaṃ rukkho ottharitvā māresi. tassa kukkuccaṃ
ahosi … pe …   "anāpatti, bhikkhu, namaraṇādhippāyassā"ti. (94)</p>

<p>
<span class="parno">151</span>
<a class="ms" id="p_1v_526"></a>
tena kho pana samayena āḷavakā bhikkhū navakammaṃ karontā rukkhaṃ chindanti.
aññataro bhikkhu maraṇādhippāyo aññataraṃ bhikkhuṃ etadavoca—  "āvuso,
atraṭṭhito chindāhī"ti. taṃ tatraṭṭhitaṃ chindantaṃ rukkho ottharitvā
māresi … pe …   rukkho ottharitvā na māresi. tassa kukkuccaṃ ahosi … pe …   "anāpatti,
bhikkhu, pārājikassa; āpatti thullaccayassā"ti. (95 –⁠96)</p>

<hr>

<p>
<span class="parno">152</span>
<a class="ms" id="p_1v_527"></a>
<a class="msdiv" id="msdiv190"></a>
tena kho pana samayena chabbaggiyā bhikkhū dāyaṃ ālimpesuṃ; manussā daḍḍhā
kālamakaṃsu. tesaṃ kukkuccaṃ ahosi … pe …   "anāpatti, bhikkhave,
namaraṇādhippāyassā"ti. (97)</p>

<p>
<span class="parno">153</span>
<a class="ms" id="p_1v_528"></a>
tena kho pana samayena chabbaggiyā bhikkhū maraṇādhippāyā dāyaṃ ālimpesuṃ.
manussā daḍḍhā kālamakaṃsu … pe …   manussā daḍḍhā na kālamakaṃsu. tesaṃ kukkuccaṃ
ahosi … pe …   "anāpatti, bhikkhave, pārājikassa; āpatti thullaccayassā"ti.
(98 –⁠99)</p>

<hr>

<p>
<span class="parno">154</span>
<a class="ms" id="p_1v_529"></a>
<a class="msdiv" id="msdiv191"></a>
tena kho pana samayena aññataro bhikkhu āghātanaṃ gantvā coraghātaṃ etadavoca—
"āvuso, māyimaṃ kilamesi. ekena pahārena jīvitā voropehī"ti. "suṭṭhu,
bhante"ti ekena pahārena jīvitā voropesi. tassa kukkuccaṃ ahosi … pe …   "āpattiṃ
tvaṃ, bhikkhu, āpanno pārājikan"ti. (100)</p>
<hr>

<p>
<span class="parno">155</span>
<a class="ms" id="p_1v_530"></a>
tena kho pana samayena aññataro bhikkhu āghātanaṃ gantvā coraghātaṃ etadavoca—
"āvuso, māyimaṃ kilamesi. ekena pahārena jīvitā voropehī"ti. so—  "nāhaṃ
tuyhaṃ vacanaṃ karissāmī"ti taṃ jīvitā voropesi. tassa kukkuccaṃ ahosi … pe …
"anāpatti, bhikkhu, pārājikassa; āpatti dukkaṭassā"ti. (101)</p>
<hr>

<p>
<span class="parno">156</span>
<a class="ms" id="p_1v_531"></a>
<a class="msdiv" id="msdiv192"></a>
tena kho pana samayena aññataro puriso ñātighare hatthapādacchinno ñātakehi
samparikiṇṇo hoti. aññataro bhikkhu te manusse etadavoca—  "āvuso, icchatha
imassa maraṇan"ti? "āma, bhante, icchāmā"ti. "tena hi takkaṃ pāyethā"ti. te taṃ
takkaṃ pāyesuṃ. so kālamakāsi. tassa kukkuccaṃ ahosi … pe …   "āpattiṃ tvaṃ,
bhikkhu, āpanno pārājikan"ti. (102)</p>

<hr>

<p>
<span class="parno">157</span>
<a class="ms" id="p_1v_532"></a>
tena kho pana samayena aññataro puriso kulaghare hatthapādacchinno ñātakehi
samparikiṇṇo hoti. aññatarā bhikkhunī te manusse etadavoca—  "āvuso, icchatha
imassa maraṇan"ti? "āmāyye, icchāmā"ti. "tena hi loṇasovīrakaṃ pāyethā"ti. te
taṃ loṇasovīrakaṃ pāyesuṃ. so kālamakāsi. tassā kukkuccaṃ ahosi … pe …  . atha kho
sā bhikkhunī bhikkhunīnaṃ etamatthaṃ ārocesi. bhikkhuniyo bhikkhūnaṃ etamatthaṃ
ārocesuṃ. bhikkhū bhagavato etamatthaṃ ārocesuṃ. "āpattiṃ sā, bhikkhave,
bhikkhunī āpannā pārājikan"ti. (103)</p>

<hr>
<p class="endsutta">
<span class="parno">158</span>
<a class="ms" id="p_1v_533"></a>
tatiyapārājikaṃ samattaṃ.</p>

</div><!--End Pali-->

<div id="nextprev"><a id="previous-sutta" href="../vi/bi-vb-pj2.html"></a><a id="next-sutta" href="../vi/bi-vb-pj4.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bi-vb.html">Bhikkhuni Vibhanga</a><a href="../vi/bi-vb-pj.html">Pārājikas</a>Pārājika 3
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
