<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Khandaka 16</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a class="pressed" href="../vi/kd.html">Khandaka</a></li>
			<li><a href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<h2>Khandaka 16 <span class="minor">(Culavagga 6)</span> - Lodgings</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span></li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->

<p>
<span class="parno">1</span>
<a class="ms" id="p_4v_1259"></a>
<a class="msdiv" id="msdiv294"></a>
tena samayena buddho bhagavā rājagahe viharati veḷuvane kalandakanivāpe. tena
kho pana samayena bhagavatā bhikkhūnaṃ senāsanaṃ apaññattaṃ hoti. te ca bhikkhū
tahaṃ tahaṃ viharanti—  araññe, rukkhamūle, pabbate, kandarāyaṃ, giriguhāyaṃ,
susāne, vanapatthe, ajjhokāse, palālapuñje. te kālasseva tato tato
upanikkhamanti—  araññā rukkhamūlā pabbatā kandarā giriguhā susānā vanapatthā
ajjhokāsā palālapuñjā, pāsādikena abhikkantena paṭikkantena, ālokitena
vilokitena, samiñjitena pasāritena, okkhittacakkhū, iriyāpathasampannā. tena
kho pana samayena rājagahako seṭṭhī kālasseva uyyānaṃ agamāsi. addasā kho
rājagahako seṭṭhī te bhikkhū kālasseva tato tato upanikkhamante—  araññā
rukkhamūlā pabbatā kandarā giriguhā susānā vanapatthā ajjhokāsā palālapuñjā,
pāsādikena abhikkantena paṭikkantena, ālokitena vilokitena, samiñjitena
pasāritena, okkhittacakkhū, iriyāpathasampanne. disvānassa cittaṃ pasīdi. atha
kho rājagahako seṭṭhī yena te bhikkhū tenupasankami, upasankamitvā te bhikkhū
etadavoca—  "sacāhaṃ, bhante, vihāre kārāpeyyaṃ, vaseyyātha me vihāresū"ti? "na
kho, gahapati, bhagavatā vihārā anuññātā"ti. "tena hi, bhante, bhagavantaṃ
paṭipucchitvā mama āroceyyāthā"ti. "evaṃ, gahapatī"ti kho te bhikkhū
rājagahakassa seṭṭhissa paṭissutvā yena bhagavā tenupasankamiṃsu, upasankamitvā
bhagavantaṃ abhivādetvā ekamantaṃ nisīdiṃsu. ekamantaṃ nisinnā kho te bhikkhū
bhagavantaṃ etadavocuṃ—  "rājagahako, bhante, seṭṭhī vihāre kārāpetukāmo.
kathaṃ nu kho, bhante, amhehi paṭipajjitabban"ti? atha kho bhagavā etasmiṃ
nidāne etasmiṃ pakaraṇe dhammiṃ kathaṃ katvā bhikkhū āmantesi—  "anujānāmi,
bhikkhave, pañca leṇāni—  vihāraṃ, aḍḍhayogaṃ, pāsādaṃ, hammiyaṃ, guhan"ti.</p>

<p>
<span class="parno">2</span>
<a class="ms" id="p_4v_1260"></a>
atha kho te bhikkhū yena rājagahako seṭṭhī tenupasankamiṃsu, upasankamitvā
rājagahakaṃ seṭṭhiṃ etadavocuṃ—  "anuññātā kho, gahapati, bhagavatā vihārā;
yassadāni kālaṃ maññasī"ti. atha kho rājagahako seṭṭhī ekāheneva saṭṭhivihāre
patiṭṭhāpesi. atha kho rājagahako seṭṭhī te saṭṭhivihāre pariyosāpetvā yena
bhagavā tenupasankami, upasankamitvā bhagavantaṃ abhivādetvā ekamantaṃ nisīdi.
ekamantaṃ nisinno kho rājagahako seṭṭhī bhagavantaṃ etadavoca—  "adhivāsetu me,
bhante, bhagavā svātanāya bhattaṃ saddhiṃ bhikkhusaṇghenā"ti. adhivāsesi
bhagavā tuṇhībhāvena. atha kho rājagahako seṭṭhī bhagavato adhivāsanaṃ viditvā
uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>

<p>
<span class="parno">3</span>
<a class="ms" id="p_4v_1261"></a>
atha kho rājagahako seṭṭhī tassā rattiyā accayena paṇītaṃ khādanīyaṃ bhojanīyaṃ
paṭiyādāpetvā bhagavato kālaṃ ārocāpesi—  "kālo, bhante, niṭṭhitaṃ bhattan"ti.
atha kho bhagavā pubbaṇhasamayaṃ nivāsetvā pattacīvaramādāya yena
rājagahakassa seṭṭhissa nivesanaṃ tenupasankami, upasankamitvā paññatte āsane
nisīdi saddhiṃ bhikkhusaṇghena. atha kho rājagahako seṭṭhī buddhappamukhaṃ
bhikkhusaṇghaṃ paṇītena khādanīyena bhojanīyena sahatthā santappetvā
sampavāretvā, bhagavantaṃ bhuttāviṃ onītapattapāṇiṃ, ekamantaṃ nisīdi.
ekamantaṃ nisinno kho rājagahako seṭṭhī bhagavantaṃ etadavoca—  "ete me,
bhante, saṭṭhivihārā puññatthikena saggatthikena kārāpitā. kathāhaṃ, bhante,
tesu vihāresu paṭipajjāmī"ti? "tena hi tvaṃ, gahapati, te saṭṭhivihāre
āgatānāgatassa cātuddisassa saṇghassa patiṭṭhāpehī"ti. "evaṃ, bhante"ti kho
rājagahako seṭṭhī bhagavato paṭissutvā te saṭṭhivihāre āgatānāgatassa
cātuddisassa saṇghassa patiṭṭhāpesi.</p>
<hr>

<p>
<span class="parno">4</span>
<a class="ms" id="p_4v_1262"></a>
<a class="msdiv" id="msdiv295"></a>
atha kho bhagavā rājagahakaṃ seṭṭhiṃ imāhi gāthāhi anumodi—</p>

<blockquote>

<p>
<span class="parno">5</span>
<a class="ms" id="p_4v_1263"></a>
"sītaṃ uṇhaṃ paṭihanti,<br>
tato vāḷamigāni ca;<br>
sarīsape ca makase,<br>
sisire cāpi vuṭṭhiyo.<br></p>

<p>
<span class="parno">6</span>
<a class="ms" id="p_4v_1264"></a>
tato vātātapo ghoro,<br>
sañjāto paṭihaññati;<br>
leṇatthañca sukhatthañca,<br>
jhāyituñca vipassituṃ.<br></p>

<p>
<span class="parno">7</span>
<a class="ms" id="p_4v_1265"></a>
vihāradānaṃ saṇghassa,<br>
aggaṃ buddhena vaṇṇitaṃ;<br>
tasmā hi paṇḍito poso,<br>
sampassaṃ atthamattano.<br></p>

<p>
<span class="parno">8</span>
<a class="ms" id="p_4v_1266"></a>
vihāre kāraye ramme,<br>
vāsayettha bahussute;<br>
tesaṃ annañca pānañca,<br>
vatthasenāsanāni ca.<br></p>

<p>
<span class="parno">9</span>
<a class="ms" id="p_4v_1267"></a>
dadeyya ujubhūtesu,<br>
vippasannena cetasā;<br>
te tassa dhammaṃ desenti,<br>
sabbadukkhāpanūdanaṃ;<br>
yaṃ so dhammaṃ idhaññāya,<br>
parinibbāti anāsavo"ti.<br></p>
</blockquote>

<p>
<span class="parno">10</span>
<a class="ms" id="p_4v_1268"></a>
atha kho bhagavā rājagahakaṃ seṭṭhiṃ imāhi gāthāhi anumoditvā uṭṭhāyāsanā
pakkāmi.</p>

<p>
<span class="parno">11</span>
<a class="ms" id="p_4v_1269"></a>
<a class="msdiv" id="msdiv296"></a>
assosuṃ kho manussā—  "bhagavatā kira vihārā anuññātā"ti sakkaccaṃ vihāre
kārāpenti. te vihārā akavāṭakā honti; ahīpi vicchikāpi satapadiyopi pavisanti.
bhagavato etamatthaṃ ārocesuṃ. "anujānāmi, bhikkhave, kavāṭan"ti. bhittichiddaṃ
karitvā valliyāpi rajjuyāpi kavāṭaṃ bandhanti. undūrehipi upacikāhipi
khajjanti. khayitabandhanāni kavāṭāni patanti. bhagavato etamatthaṃ ārocesuṃ.
"anujānāmi, bhikkhave, piṭṭhasanghāṭaṃ udukkhalikaṃ uttarapāsakan"ti. kavāṭā na
phusīyanti. bhagavato etamatthaṃ ārocesuṃ. "anujānāmi, bhikkhave,
āviñchanacchiddaṃ āviñchanarajjun"ti. kavāṭā na thakiyanti. bhagavato
etamatthaṃ ārocesuṃ. "anujānāmi, bhikkhave, aggaḷavaṭṭiṃ kapisīsakaṃ sūcikaṃ
ghaṭikan"ti.</p>

<p>
<span class="parno">12</span>
<a class="ms" id="p_4v_1270"></a>
tena kho pana samayena bhikkhū na sakkonti kavāṭaṃ apāpurituṃ. bhagavato
etamatthaṃ ārocesuṃ. "anujānāmi, bhikkhave, tāḷacchiddaṃ. tīṇi tāḷāni—
lohatāḷaṃ, kaṭṭhatāḷaṃ, visāṇatāḷan"ti. yehi te ugghāṭetvā pavisanti, vihārā
aguttā honti. bhagavato etamatthaṃ ārocesuṃ. "anujānāmi, bhikkhave, yantakaṃ
sūcikan"ti.</p>

<p>
<span class="parno">13</span>
<a class="ms" id="p_4v_1271"></a>
tena kho pana samayena vihārā tiṇacchadanā honti; sītakāle sītā, uṇhakāle uṇhā.
bhagavato etamatthaṃ ārocesuṃ. "anujānāmi, bhikkhave, ogumphetvā
ullittāvalittaṃ kātun"ti.</p>

<p>
<span class="parno">14</span>
<a class="ms" id="p_4v_1272"></a>
tena kho pana samayena vihārā avātapānakā honti acakkhussā duggandhā. bhagavato
etamatthaṃ ārocesuṃ. "anujānāmi, bhikkhave, tīṇi vātapānāni—  vedikāvātapānaṃ,
jālavātapānaṃ, salākavātapānan"ti. vātapānantarikāya kāḷakāpi vagguliyopi
pavisanti. bhagavato etamatthaṃ ārocesuṃ. "anujānāmi, bhikkhave,
vātapānacakkalikan"ti. cakkalikantarikāyapi kāḷakāpi vagguliyopi pavisanti.
bhagavato etamatthaṃ ārocesuṃ. "anujānāmi, bhikkhave, vātapānakavāṭakaṃ
vātapānabhisikan"ti.</p>

<p>
<span class="parno">15</span>
<a class="ms" id="p_4v_1273"></a>
tena kho pana samayena bhikkhū chamāyaṃ sayanti. gattānipi cīvarānipi
paṃsukitāni honti. bhagavato etamatthaṃ ārocesuṃ. "anujānāmi, bhikkhave,
tiṇasanthārakan"ti. tiṇasanthārako undūrehipi upacikāhipi khajjati. bhagavato
etamatthaṃ ārocesuṃ. "anujānāmi, bhikkhave, miḍḍhin"ti. miḍḍhiyā gattāni dukkhā
honti. bhagavato etamatthaṃ ārocesuṃ. "anujānāmi, bhikkhave,
bidalamañcakan"ti.</p>
<h3>2 mañcapīṭhādianujānana</h3>

<p>
<span class="parno">16</span>
<a class="ms" id="p_4v_1274"></a>
<a class="msdiv" id="msdiv297"></a>
tena kho pana samayena saṇghassa sosāniko masārako mañco uppanno hoti.
bhagavato etamatthaṃ ārocesuṃ. "anujānāmi, bhikkhave, masārakaṃ mañcan"ti.
masārakaṃ pīṭhaṃ uppannaṃ hoti. bhagavato etamatthaṃ ārocesuṃ. "anujānāmi,
bhikkhave, masārakaṃ pīṭhan"ti.</p>

<p>
<span class="parno">17</span>
<a class="ms" id="p_4v_1275"></a>
tena kho pana samayena saṇghassa sosāniko bundikābaddho mañco uppanno hoti.
bhagavato etamatthaṃ ārocesuṃ. "anujānāmi, bhikkhave, bundikābaddhaṃ mañcan"ti.
bundikābaddhaṃ pīṭhaṃ uppannaṃ hoti. bhagavato etamatthaṃ ārocesuṃ.
"anujānāmi, bhikkhave, bundikābaddhaṃ pīṭhan"ti.</p>

<p>
<span class="parno">18</span>
<a class="ms" id="p_4v_1276"></a>
tena kho pana samayena saṇghassa sosāniko kuḷīrapādako mañco uppanno hoti.
bhagavato etamatthaṃ ārocesuṃ. "anujānāmi, bhikkhave, kuḷīrapādakaṃ mañcan"ti.
kuḷīrapādakaṃ pīṭhaṃ uppannaṃ hoti. bhagavato etamatthaṃ ārocesuṃ. "anujānāmi,
bhikkhave, kuḷīrapādakaṃ pīṭhan"ti.</p>

<p>
<span class="parno">19</span>
<a class="ms" id="p_4v_1277"></a>
tena kho pana samayena saṇghassa sosāniko āhaccapādako mañco uppanno hoti.
bhagavato etamatthaṃ ārocesuṃ. "anujānāmi, bhikkhave, āhaccapādakaṃ mañcan"ti.
āhaccapādakaṃ pīṭhaṃ uppannaṃ hoti. bhagavato etamatthaṃ ārocesuṃ. "anujānāmi,
bhikkhave, āhaccapādakaṃ pīṭhan"ti.</p>
<hr>

<p>
<span class="parno">20</span>
<a class="ms" id="p_4v_1278"></a>
tena kho pana samayena saṇghassa āsandiko uppanno hoti. bhagavato etamatthaṃ
ārocesuṃ. "anujānāmi, bhikkhave, āsandikan"ti. uccako āsandiko uppanno hoti.
bhagavato etamatthaṃ ārocesuṃ. "anujānāmi, bhikkhave, uccakampi āsandikan"ti.
sattango uppanno hoti. bhagavato etamatthaṃ ārocesuṃ. "anujānāmi, bhikkhave,
sattangan"ti. uccako sattango uppanno hoti. bhagavato etamatthaṃ ārocesuṃ.
"anujānāmi, bhikkhave, uccakampi sattangan"ti. bhaddapīṭhaṃ uppannaṃ hoti.
bhagavato etamatthaṃ ārocesuṃ. "anujānāmi, bhikkhave, bhaddapīṭhan"ti. pīṭhikā
uppannā hoti. bhagavato etamatthaṃ ārocesuṃ. "anujānāmi, bhikkhave,
pīṭhikan"ti. eḷakapādakaṃ pīṭhaṃ uppannaṃ hoti. bhagavato etamatthaṃ ārocesuṃ.
"anujānāmi, bhikkhave, eḷakapādakaṃ pīṭhan"ti. āmalakavaṭṭikaṃ pīṭhaṃ uppannaṃ
hoti. bhagavato etamatthaṃ ārocesuṃ. "anujānāmi, bhikkhave, āmalakavaṭṭikaṃ
pīṭhan"ti. phalakaṃ uppannaṃ hoti. bhagavato etamatthaṃ ārocesuṃ. "anujānāmi,
bhikkhave, phalakan"ti. kocchaṃ uppannaṃ hoti. bhagavato etamatthaṃ ārocesuṃ.
"anujānāmi, bhikkhave, kocchan"ti. palālapīṭhaṃ uppannaṃ hoti. bhagavato
etamatthaṃ ārocesuṃ. "anujānāmi, bhikkhave, palālapīṭhan"ti.</p>
<hr>

<p>
<span class="parno">21</span>
<a class="ms" id="p_4v_1279"></a>
tena kho pana samayena chabbaggiyā bhikkhū ucce mañce sayanti. manussā
vihāracārikaṃ āhiṇḍantā passitvā ujjhāyanti khiyyanti vipācenti—  "seyyathāpi
gihī kāmabhogino"ti. bhagavato etamatthaṃ ārocesuṃ. "na, bhikkhave, ucce mañce
sayitabbaṃ. yo sayeyya, āpatti dukkaṭassā"ti.</p>

<p>
<span class="parno">22</span>
<a class="ms" id="p_4v_1280"></a>
tena kho pana samayena aññataro bhikkhu nīce mañce sayanto ahinā daṭṭho hoti.
bhagavato etamatthaṃ ārocesuṃ. "anujānāmi, bhikkhave, mañcapaṭipādakan"ti.</p>

<p>
<span class="parno">23</span>
<a class="ms" id="p_4v_1281"></a>
tena kho pana samayena chabbaggiyā bhikkhū ucce mañcapaṭipādake dhārenti, saha
mañcapaṭipādakehi pavedhenti. manussā vihāracārikaṃ āhiṇḍantā passitvā
ujjhāyanti khiyyanti vipācenti—  "seyyathāpi gihī kāmabhogino"ti. bhagavato
etamatthaṃ ārocesuṃ. "na, bhikkhave, uccā mañcapaṭipādakā dhāretabbā. yo
dhāreyya, āpatti dukkaṭassa. anujānāmi, bhikkhave, aṭṭhangulaparamaṃ
mañcapaṭipādakan"ti.</p>

<p>
<span class="parno">24</span>
<a class="ms" id="p_4v_1282"></a>
tena kho pana samayena saṇghassa suttaṃ uppannaṃ hoti. bhagavato etamatthaṃ
ārocesuṃ. "anujānāmi, bhikkhave, suttaṃ mañcaṃ veṭhetun"ti. angāni bahusuttaṃ
pariyādiyanti. bhagavato etamatthaṃ ārocesuṃ. "anujānāmi, bhikkhave, ange
vijjhitvā aṭṭhapadakaṃ veṭhetun"ti. coḷakaṃ uppannaṃ hoti. bhagavato etamatthaṃ
ārocesuṃ. "anujānāmi, bhikkhave, cimilikaṃ kātun"ti. tūlikā uppannā hoti.
bhagavato etamatthaṃ ārocesuṃ. "anujānāmi, bhikkhave, vijaṭetvā bibbohanaṃ
kātuṃ. tīṇi tūlāni—  rukkhatūlaṃ, latātūlaṃ, poṭakitūlan"ti.</p>

<p>
<span class="parno">25</span>
<a class="ms" id="p_4v_1283"></a>
tena kho pana samayena chabbaggiyā bhikkhū addhakāyikāni bibbohanāni dhārenti.
manussā vihāracārikaṃ āhiṇḍantā passitvā ujjhāyanti khiyyanti vipācenti—
"seyyathāpi gihī kāmabhogino"ti. bhagavato etamatthaṃ ārocesuṃ. "na, bhikkhave,
aḍḍhakāyikāni bibbohanāni dhāretabbāni. yo dhāreyya, āpatti dukkaṭassa.
anujānāmi, bhikkhave, sīsappamāṇaṃ bibbohanaṃ kātun"ti.</p>
<hr>

<p>
<span class="parno">26</span>
<a class="ms" id="p_4v_1284"></a>
tena kho pana samayena rājagahe giraggasamajjo hoti. manussā mahāmattānaṃ
atthāya bhisiyo paṭiyādenti—  uṇṇabhisiṃ, coḷabhisiṃ, vākabhisiṃ, tiṇabhisiṃ,
paṇṇabhisiṃ. te vītivatte samajje chaviṃ uppāṭetvā haranti. addasāsuṃ kho
bhikkhū samajjaṭṭhāne bahuṃ uṇṇampi coḷakampi vākampi tiṇampi paṇṇampi
chaṭṭitaṃ. disvāna bhagavato etamatthaṃ ārocesuṃ. "anujānāmi, bhikkhave, pañca
bhisiyo—  uṇṇabhisiṃ, coḷabhisiṃ, vākabhisiṃ, tiṇabhisiṃ, paṇṇabhisin"ti.</p>

<p>
<span class="parno">27</span>
<a class="ms" id="p_4v_1285"></a>
tena kho pana samayena saṇghassa senāsanaparikkhārikaṃ dussaṃ uppannaṃ hoti.
bhagavato etamatthaṃ ārocesuṃ. "anujānāmi, bhikkhave, bhisiṃ onandhitun"ti.</p>

<p>
<span class="parno">28</span>
<a class="ms" id="p_4v_1286"></a>
tena kho pana samayena bhikkhū mañcabhisiṃ pīṭhe santharanti, pīṭhabhisiṃ mañce
santharanti. bhisiyo paribhijjanti. bhagavato etamatthaṃ ārocesuṃ. "anujānāmi,
bhikkhave, onaddhamañcaṃ onaddhapīṭhan"ti. ullokaṃ akaritvā santharanti,
heṭṭhato nipatanti … pe …   "anujānāmi, bhikkhave, ullokaṃ karitvā santharitvā
bhisiṃ onandhitun"ti. chaviṃ uppāṭetvā haranti … pe …   "anujānāmi, bhikkhave,
phositun"ti. harantiyeva … pe …   "anujānāmi, bhikkhave, bhattikamman"ti.
harantiyeva … pe …   "anujānāmi, bhikkhave, hatthabhattikamman"ti. harantiyeva … pe …
"anujānāmi, bhikkhave, hatthabhattin"ti.</p>
<h3>3 setavaṇṇādianujānana</h3>

<p>
<span class="parno">29</span>
<a class="ms" id="p_4v_1287"></a>
<a class="msdiv" id="msdiv298"></a>
tena kho pana samayena titthiyānaṃ seyyāyo setavaṇṇā honti, kāḷavaṇṇakatā
bhūmi, gerukaparikammakatā bhitti. bahū manussā seyyāpekkhakā gacchanti.
bhagavato etamatthaṃ ārocesuṃ. "anujānāmi, bhikkhave, vihāre setavaṇṇaṃ
kāḷavaṇṇaṃ gerukaparikamman"ti.</p>

<p>
<span class="parno">30</span>
<a class="ms" id="p_4v_1288"></a>
tena kho pana samayena pharusāya bhittiyā setavaṇṇo na nipatati. bhagavato
etamatthaṃ ārocesuṃ. "anujānāmi, bhikkhave, thusapiṇḍaṃ datvā pāṇikāya
paṭibāhetvā setavaṇṇaṃ nipātetun"ti. setavaṇṇo anibandhanīyo hoti … pe …
"anujānāmi, bhikkhave, saṇhamattikaṃ datvā pāṇikāya paṭibāhetvā setavaṇṇaṃ
nipātetun"ti. setavaṇṇo anibandhanīyo hoti … pe …   "anujānāmi, bhikkhave, ikkāsaṃ
piṭṭhamaddan"ti.</p>

<p>
<span class="parno">31</span>
<a class="ms" id="p_4v_1289"></a>
tena kho pana samayena pharusāya bhittiyā gerukā na nipatati. bhagavato
etamatthaṃ ārocesuṃ. "anujānāmi, bhikkhave, thusapiṇḍaṃ datvā pāṇikāya
paṭibāhetvā gerukaṃ nipātetun"ti. gerukā anibandhanīyā hoti … pe …   "anujānāmi,
bhikkhave, kuṇḍakamattikaṃ datvā pāṇikāya paṭibāhetvā gerukaṃ nipātetun"ti.
gerukā anibandhanīyā hoti … pe …   "anujānāmi, bhikkhave, sāsapakuṭṭaṃ
sitthatelakan"ti. accussannaṃ hoti … pe …   "anujānāmi, bhikkhave, coḷakena
paccuddharitun"ti.</p>

<p>
<span class="parno">32</span>
<a class="ms" id="p_4v_1290"></a>
tena kho pana samayena pharusāya bhūmiyā kāḷavaṇṇo na nipatati. bhagavato
etamatthaṃ ārocesuṃ. "anujānāmi, bhikkhave, thusapiṇḍaṃ datvā pāṇikāya
paṭibāhetvā kāḷavaṇṇaṃ nipātetun"ti. kāḷavaṇṇo anibandhanīyo hoti … pe …
"anujānāmi, bhikkhave, gaṇḍumattikaṃ datvā pāṇikāya paṭibāhetvā kāḷavaṇṇaṃ
nipātetun"ti. kāḷavaṇṇo anibandhanīyo hoti … pe …   "anujānāmi, bhikkhave, ikkāsaṃ
kasāvan"ti.</p>
<h3>4 paṭibhānacittapaṭikkhepa</h3>

<p>
<span class="parno">33</span>
<a class="ms" id="p_4v_1291"></a>
<a class="msdiv" id="msdiv299"></a>
tena kho pana samayena chabbaggiyā bhikkhū vihāre paṭibhānacittaṃ kārāpenti—
itthirūpakaṃ purisarūpakaṃ. manussā vihāracārikaṃ āhiṇḍantā passitvā ujjhāyanti
khiyyanti vipācenti—  "seyyathāpi gihī kāmabhogino"ti. bhagavato etamatthaṃ
ārocesuṃ. "na, bhikkhave, paṭibhānacittaṃ kārāpetabbaṃ—  itthirūpakaṃ
purisarūpakaṃ. yo kārāpeyya, āpatti dukkaṭassa. anujānāmi, bhikkhave,
mālākammaṃ latākammaṃ makaradantakaṃ pañcapaṭikan"ti.</p>
<h3>5 iṭṭhakācayādianujānana</h3>

<p>
<span class="parno">34</span>
<a class="ms" id="p_4v_1292"></a>
<a class="msdiv" id="msdiv300"></a>
tena kho pana samayena vihārā nīcavatthukā honti, udakena otthariyyanti.
bhagavato etamatthaṃ ārocesuṃ. "anujānāmi, bhikkhave, uccavatthukaṃ kātun"ti.
cayo paripatati … pe …   "anujānāmi, bhikkhave, cinituṃ tayo caye—  iṭṭhakācayaṃ,
silācayaṃ, dārucayan"ti. ārohantā vihaññanti … pe …   "anujānāmi, bhikkhave, tayo
sopāne—  iṭṭhakāsopānaṃ, silāsopānaṃ, dārusopānan"ti. ārohantā paripatanti … pe …
"anujānāmi, bhikkhave, ālambanabāhan"ti.</p>
<hr>

<p>
<span class="parno">35</span>
<a class="ms" id="p_4v_1293"></a>
tena kho pana samayena vihārā āḷakamandā honti. bhikkhū hiriyanti nipajjituṃ.
bhagavato etamatthaṃ ārocesuṃ. "anujānāmi, bhikkhave, tirokaraṇin"ti.
tirokaraṇiṃ ukkhipitvā olokenti … pe …   "anujānāmi, bhikkhave, aḍḍhakuṭṭakan"ti.
aḍḍhakuṭṭakā uparito olokenti … pe …   "anujānāmi, bhikkhave, tayo gabbhe—
sivikāgabbhaṃ, nāḷikāgabbhaṃ, hammiyagabbhan"ti.</p>

<p>
<span class="parno">36</span>
<a class="ms" id="p_4v_1294"></a>
tena kho pana samayena bhikkhū khuddake vihāre majjhe gabbhaṃ karonti. upacāro
na hoti. bhagavato etamatthaṃ ārocesuṃ. "anujānāmi, bhikkhave, khuddake vihāre
ekamantaṃ gabbhaṃ kātuṃ, mahallake majjhe"ti.</p>

<p>
<span class="parno">37</span>
<a class="ms" id="p_4v_1295"></a>
tena kho pana samayena vihārassa kuṭṭapādo jīrati. bhagavato etamatthaṃ
ārocesuṃ. "anujānāmi, bhikkhave, kulankapādakan"ti. vihārassa kuṭṭo
ovassati … pe …   "anujānāmi, bhikkhave, parittāṇakiṭikaṃ uddasudhan"ti.</p>

<p>
<span class="parno">38</span>
<a class="ms" id="p_4v_1296"></a>
tena kho pana samayena aññatarassa bhikkhuno tiṇacchadanā ahi khandhe patati.
so bhīto vissaramakāsi. bhikkhū upadhāvitvā taṃ bhikkhuṃ etadavocuṃ—  "kissa
tvaṃ, āvuso, vissaramakāsī"ti? atha kho so bhikkhūnaṃ etamatthaṃ ārocesi.
bhikkhū bhagavato etamatthaṃ ārocesuṃ. "anujānāmi, bhikkhave, vitānan"ti.</p>

<p>
<span class="parno">39</span>
<a class="ms" id="p_4v_1297"></a>
tena kho pana samayena bhikkhū mañcapādepi pīṭhapādepi thavikāyo laggenti.
undūrehipi upacikāhipi khajjanti. bhagavato etamatthaṃ ārocesuṃ. "anujānāmi,
bhikkhave, bhittikhilaṃ nāgadantakan"ti.</p>

<p>
<span class="parno">40</span>
<a class="ms" id="p_4v_1298"></a>
tena kho pana samayena bhikkhū mañcepi pīṭhepi cīvaraṃ nikkhipanti. cīvaraṃ
paribhijji. bhagavato etamatthaṃ ārocesuṃ. "anujānāmi, bhikkhave, vihāre
cīvaravaṃsaṃ cīvararajjun"ti.</p>

<p>
<span class="parno">41</span>
<a class="ms" id="p_4v_1299"></a>
tena kho pana samayena vihārā anāḷindakā honti appaṭissaraṇā. bhagavato
etamatthaṃ ārocesuṃ. "anujānāmi, bhikkhave, āḷindaṃ paghanaṃ pakuṭṭaṃ
osārakan"ti. āḷindā pākaṭā honti. bhikkhū hiriyanti nipajjituṃ … pe …   "anujānāmi,
bhikkhave, saṃsaraṇakiṭikaṃ ugghāṭanakiṭikan"ti.</p>
<h3>6 upaṭṭhānasālāanujānana</h3>

<p>
<span class="parno">42</span>
<a class="ms" id="p_4v_1300"></a>
<a class="msdiv" id="msdiv301"></a>
tena kho pana samayena bhikkhū ajjhokāse bhattavissaggaṃ karontā sītenapi
uṇhenapi kilamanti. bhagavato etamatthaṃ ārocesuṃ. "anujānāmi, bhikkhave,
upaṭṭhānasālan"ti. upaṭṭhānasālā nīcavatthukā hoti, udakena otthariyyati … pe …
"anujānāmi, bhikkhave, uccavatthukaṃ kātun"ti. cayo paripatati … pe …   "anujānāmi,
bhikkhave, cinituṃ tayo caye—  iṭṭhakācayaṃ, silācayaṃ, dārucayan"ti. ārohantā
vihaññanti … pe …   "anujānāmi, bhikkhave, tayo sopāne—  iṭṭhakāsopānaṃ,
silāsopānaṃ, dārusopānan"ti. ārohantā paripatanti … pe …   "anujānāmi, bhikkhave,
ālambanabāhan"ti. upaṭṭhānasālāya tiṇacuṇṇaṃ paripatati … pe …   "anujānāmi,
bhikkhave, ogumphetvā ullittāvalittaṃ kātuṃ—  setavaṇṇaṃ kāḷavaṇṇaṃ
gerukaparikammaṃ mālākammaṃ latākammaṃ makaradantakaṃ pañcapaṭikaṃ cīvaravaṃsaṃ
cīvararajjun"ti.</p>
<hr>

<p>
<span class="parno">43</span>
<a class="ms" id="p_4v_1301"></a>
tena kho pana samayena bhikkhū ajjhokāse chamāya cīvaraṃ pattharanti. cīvaraṃ
paṃsukitaṃ hoti. bhagavato etamatthaṃ ārocesuṃ. "anujānāmi, bhikkhave,
ajjhokāse cīvaravaṃsaṃ cīvararajjun"ti. pānīyaṃ otappati … pe …   "anujānāmi,
bhikkhave, pānīyasālaṃ pānīyamaṇḍapan"ti. pānīyasālā nīcavatthukā hoti, udakena
otthariyyati … pe …   "anujānāmi, bhikkhave, uccavatthukaṃ kātun"ti. cayo
paripatati … pe …   "anujānāmi, bhikkhave, cinituṃ tayo caye—  iṭṭhakācayaṃ,
silācayaṃ, dārucayan"ti. ārohantā vihaññanti … pe …   "anujānāmi, bhikkhave, tayo
sopāne—  iṭṭhakāsopānaṃ, silāsopānaṃ, dārusopānan"ti. ārohantā paripatanti … pe …
"anujānāmi, bhikkhave, ālambanabāhan"ti. pānīyasālāya tiṇacuṇṇaṃ
paripatati … pe …   "anujānāmi, bhikkhave, ogumphetvā ullittāvalittaṃ kātuṃ—
setavaṇṇaṃ kāḷavaṇṇaṃ gerukaparikammaṃ mālākammaṃ latākammaṃ makaradantakaṃ
pañcapaṭikaṃ cīvaravaṃsaṃ cīvararajjun"ti. pānīyabhājanaṃ na saṃvijjati … pe …
"anujānāmi, bhikkhave, pānīyasankhaṃ pānīyasarāvakan"ti.</p>
<h3>7 pākārādianujānana</h3>

<p>
<span class="parno">44</span>
<a class="ms" id="p_4v_1302"></a>
<a class="msdiv" id="msdiv302"></a>
tena kho pana samayena vihārā aparikkhittā honti. bhagavato etamatthaṃ
ārocesuṃ. "anujānāmi, bhikkhave, parikkhipituṃ tayo pākāre—  iṭṭhakāpākāraṃ,
silāpākāraṃ, dārupākāran"ti. koṭṭhako na hoti … pe …   "anujānāmi, bhikkhave,
koṭṭhakan"ti. koṭṭhako nīcavatthuko hoti, udakena otthariyyati … pe …   "anujānāmi,
bhikkhave, uccavatthukaṃ kātun"ti. koṭṭhakassa kavāṭaṃ na hoti … pe …
"anujānāmi, bhikkhave, kavāṭaṃ piṭṭhasanghāṭaṃ udukkhalikaṃ uttarapāsakaṃ
aggaḷavaṭṭiṃ kapisīsakaṃ sūcikaṃ ghaṭikaṃ tāḷacchiddaṃ āviñchanacchiddaṃ
āviñchanarajjun"ti. koṭṭhake tiṇacuṇṇaṃ paripatati … pe …   "anujānāmi, bhikkhave,
ogumphetvā ullittāvalittaṃ kātuṃ—  setavaṇṇaṃ kāḷavaṇṇaṃ gerukaparikammaṃ
mālākammaṃ latākammaṃ makaradantakaṃ pañcapaṭikan"ti.</p>

<p>
<span class="parno">45</span>
<a class="ms" id="p_4v_1303"></a>
tena kho pana samayena pariveṇaṃ cikkhallaṃ hoti. bhagavato etamatthaṃ
ārocesuṃ. "anujānāmi, bhikkhave, marumbaṃ upakiritun"ti. na pariyāpuṇanti … pe …
"anujānāmi, bhikkhave, padarasilaṃ nikkhipitun"ti. udakaṃ santiṭṭhati … pe …
"anujānāmi, bhikkhave, udakaniddhamanan"ti.</p>

<p>
<span class="parno">46</span>
<a class="ms" id="p_4v_1304"></a>
tena kho pana samayena bhikkhū pariveṇe tahaṃ tahaṃ aggiṭṭhānaṃ karonti.
pariveṇaṃ uklāpaṃ hoti. bhagavato etamatthaṃ ārocesuṃ. "anujānāmi, bhikkhave,
ekamantaṃ aggisālaṃ kātun"ti. aggisālā nīcavatthukā hoti, udakena
otthariyyati … pe …   "anujānāmi, bhikkhave, uccavatthukaṃ kātun"ti. cayo
paripatati … pe …   "anujānāmi, bhikkhave, cinituṃ tayo caye—  iṭṭhakācayaṃ,
silācayaṃ, dārucayan"ti. ārohantā vihaññanti … pe …   "anujānāmi, bhikkhave, tayo
sopāne—  iṭṭhakāsopānaṃ, silāsopānaṃ, dārusopānan"ti. ārohantā paripatanti … pe …
"anujānāmi, bhikkhave, ālambanabāhan"ti. aggisālāya kavāṭaṃ na hoti … pe …
"anujānāmi, bhikkhave, kavāṭaṃ piṭṭhasanghāṭaṃ udukkhalikaṃ uttarapāsakaṃ
aggaḷavaṭṭiṃ kapisīsakaṃ sūcikaṃ ghaṭikaṃ tāḷacchiddaṃ āviñchanacchiddaṃ
āviñchanarajjun"ti. aggisālāya tiṇacuṇṇaṃ paripatati … pe …   "anujānāmi,
bhikkhave, ogumphetvā ullittāvalittaṃ kātuṃ—  setavaṇṇaṃ kāḷavaṇṇaṃ
gerukaparikammaṃ mālākammaṃ latākammaṃ makaradantakaṃ pañcapaṭikaṃ cīvaravaṃsaṃ
cīvararajjun"ti.</p>
<h3>8 ārāmaparikkhepaanujānana</h3>

<p>
<span class="parno">47</span>
<a class="ms" id="p_4v_1305"></a>
<a class="msdiv" id="msdiv303"></a>
tena kho pana samayena ārāmo aparikkhitto hoti. ajakāpi pasukāpi uparope
viheṭhenti. bhagavato etamatthaṃ ārocesuṃ. "anujānāmi, bhikkhave, parikkhipituṃ
tayo vāṭe—  veḷuvāṭaṃ, kaṇḍakavāṭaṃ, parikkhan"ti. koṭṭhako na hoti. tatheva
ajakāpi pasukāpi uparope viheṭhenti … pe …   "anujānāmi, bhikkhave, koṭṭhakaṃ
apesiṃ yamakakavāṭaṃ toraṇaṃ palighan"ti. koṭṭhake tiṇacuṇṇaṃ paripatati … pe …
"anujānāmi, bhikkhave, ogumphetvā ullittāvalittaṃ kātuṃ—  setavaṇṇaṃ kāḷavaṇṇaṃ
gerukaparikammaṃ mālākammaṃ latākammaṃ makaradantakaṃ pañcapaṭikan"ti. ārāmo
cikkhallo hoti … pe …   "anujānāmi, bhikkhave, marumbaṃ upakiritun"ti. na
pariyāpuṇanti … pe …   "anujānāmi, bhikkhave, padarasilaṃ nikkhipitun"ti. udakaṃ
santiṭṭhati … pe …   "anujānāmi, bhikkhave, udakaniddhamanan"ti.</p>

<p>
<span class="parno">48</span>
<a class="ms" id="p_4v_1306"></a>
tena kho pana samayena rājā māgadho seniyo bimbisāro saṇghassa atthāya
sudhāmattikālepanaṃ pāsādaṃ kāretukāmo hoti. atha kho bhikkhūnaṃ etadahosi—
"kiṃ nu kho bhagavatā chadanaṃ anuññātaṃ, kiṃ ananuññātan"ti. bhagavato
etamatthaṃ ārocesuṃ. "anujānāmi, bhikkhave, pañca chadanāni—  iṭṭhakāchadanaṃ,
silāchadanaṃ, sudhāchadanaṃ, tiṇacchadanaṃ, paṇṇacchadanan"ti.</p>
<hr>
<p class="endsutta">
<span class="parno">49</span>
<a class="ms" id="p_4v_1307"></a>
paṭhamabhāṇavāro niṭṭhito.</p>
<h2> dutiyabhāṇavāra</h2>
<h3>1 anāthapiṇḍikavatthu</h3>

<p>
<span class="parno">50</span>
<a class="ms" id="p_4v_1308"></a>
<a class="msdiv" id="msdiv304"></a>
tena kho pana samayena anāthapiṇḍiko gahapati rājagahakassa seṭṭhissa
bhaginipatiko hoti. atha kho anāthapiṇḍiko gahapati rājagahaṃ agamāsi
kenacideva karaṇīyena. tena kho pana samayena rājagahakena seṭṭhinā svātanāya
buddhappamukho saṇgho nimantito hoti. atha kho rājagahako seṭṭhī dāse ca
kammakāre ca āṇāpesi—  "tena hi, bhaṇe, kālasseva uṭṭhāya yāguyo pacatha,
bhattāni pacatha, sūpāni sampādetha, uttaribhangāni sampādethā"ti. atha kho
anāthapiṇḍikassa gahapatissa etadahosi—  "pubbe khvāyaṃ gahapati mayi āgate
sabbakiccāni nikkhipitvā mamaññeva saddhiṃ paṭisammodati. sodānāyaṃ
vikkhittarūpo dāse ca kammakāre ca āṇāpesi—  ‘tena hi, bhaṇe, kālasseva uṭṭhāya
yāguyo pacatha, bhattāni pacatha, sūpāni sampādetha, uttaribhangāni
sampādethā’ti. kiṃ nu kho imassa gahapatissa āvāho vā bhavissati, vivāho vā
bhavissati, mahāyañño vā paccupaṭṭhito, rājā vā māgadho seniyo bimbisāro
nimantito svātanāya saddhiṃ balakāyenā"ti?</p>

<p>
<span class="parno">51</span>
<a class="ms" id="p_4v_1309"></a>
atha kho rājagahako seṭṭhī dāse ca kammakāre ca āṇāpetvā yena anāthapiṇḍiko
gahapati tenupasankami, upasankamitvā anāthapiṇḍikena gahapatinā saddhiṃ
paṭisammoditvā ekamantaṃ nisīdi. ekamantaṃ nisinnaṃ kho rājagahakaṃ seṭṭhiṃ
anāthapiṇḍiko gahapati etadavoca—  "pubbe kho tvaṃ, gahapati, mayi āgate
sabbakiccāni nikkhipitvā mamaññeva saddhiṃ paṭisammodasi. sodāni tvaṃ
vikkhittarūpo dāse ca kammakāre ca āṇāpesi—  ‘tena hi, bhaṇe, kālasseva uṭṭhāya
yāguyo pacatha, bhattāni pacatha, sūpāni sampādetha, uttaribhangāni
sampādethā’ti. kiṃ nu kho te, gahapati, āvāho vā bhavissati, vivāho vā
bhavissati, mahāyañño vā paccupaṭṭhito, rājā vā māgadho seniyo bimbisāro
nimantito svātanāya saddhiṃ balakāyenā"ti? "na me, gahapati, āvāho vā
bhavissati, nāpi vivāho vā bhavissati, nāpi rājā vā māgadho seniyo bimbisāro
nimantito svātanāya saddhiṃ balakāyena; api ca me mahāyañño paccupaṭṭhito;
svātanāya buddhappamukho saṇgho nimantito"ti. "buddhoti tvaṃ, gahapati,
vadesī"ti? "buddho tyāhaṃ, gahapati, vadāmī"ti. "buddhoti tvaṃ, gahapati,
vadesī"ti? "buddho tyāhaṃ, gahapati, vadāmī"ti. "buddhoti tvaṃ, gahapati,
vadesī"ti? "buddho tyāhaṃ, gahapati, vadāmī"ti. "ghosopi kho eso, gahapati,
dullabho lokasmiṃ yadidaṃ—  buddho buddhoti. sakkā nu kho, gahapati, imaṃ kālaṃ
taṃ bhagavantaṃ dassanāya upasankamituṃ arahantaṃ sammāsambuddhan"ti? "akālo
kho, gahapati, imaṃ kālaṃ taṃ bhagavantaṃ dassanāya upasankamituṃ arahantaṃ
sammāsambuddhaṃ. svedāni tvaṃ kālena taṃ bhagavantaṃ dassanāya upasankamissasi
arahantaṃ sammāsambuddhan"ti. atha kho anāthapiṇḍiko gahapati—  svedānāhaṃ
kālena taṃ bhagavantaṃ dassanāya upasankamissāmi arahantaṃ sammāsambuddhanti—
buddhagatāya satiyā nipajjitvā rattiyā sudaṃ tikkhattuṃ vuṭṭhāsi pabhātaṃ
maññamāno.</p>

<p>
<span class="parno">52</span>
<a class="ms" id="p_4v_1310"></a>
<a class="msdiv" id="msdiv305"></a>
atha kho anāthapiṇḍiko gahapati yena sivakadvāraṃ tenupasankami. amanussā
dvāraṃ vivariṃsu. atha kho anāthapiṇḍikassa gahapatissa nagaramhā nikkhantassa
āloko antaradhāyi, andhakāro pāturahosi, bhayaṃ chambhitattaṃ lomahaṃso
udapādi; tatova puna nivattitukāmo ahosi. atha kho sivako yakkho antarahito
saddamanussāvesi—</p>
<hr>
<blockquote>

<p>
<span class="parno">53</span>
<a class="ms" id="p_4v_1311"></a>
"sataṃ hatthī sataṃ assā,<br>
sataṃ assatarīrathā;<br>
sataṃ kaññāsahassāni,<br>
āmukkamaṇikuṇḍalā;<br>
ekassa padavītihārassa,<br>
kalaṃ nāgghanti soḷasiṃ.<br></p>

<p>
<span class="parno">54</span>
<a class="ms" id="p_4v_1312"></a>
abhikkama gahapati abhikkama gahapati,<br>
abhikkantaṃ te seyyo no paṭikkantan"ti.<br></p>
</blockquote>
<hr>

<p>
<span class="parno">55</span>
<a class="ms" id="p_4v_1313"></a>
atha kho anāthapiṇḍikassa gahapatissa andhakāro antaradhāyi, āloko pāturahosi.
yaṃ ahosi bhayaṃ chambhitattaṃ lomahaṃso so paṭippassambhi. dutiyampi kho … pe …
tatiyampi kho …   anāthapiṇḍikassa gahapatissa āloko antaradhāyi, andhakāro
pāturahosi, bhayaṃ chambhitattaṃ lomahaṃso udapādi, tatova puna nivattitukāmo
ahosi. tatiyampi kho sivako yakkho antarahito saddamanussāvesi—</p>

<blockquote>

<p>
<span class="parno">56</span>
<a class="ms" id="p_4v_1314"></a>
"sataṃ hatthī sataṃ assā,<br>
sataṃ assatarīrathā;<br>
sataṃ kaññāsahassāni,<br>
āmukkamaṇikuṇḍalā;<br>
ekassa padavītihārassa,<br>
kalaṃ nāgghanti soḷasiṃ.<br></p>

<p>
<span class="parno">57</span>
<a class="ms" id="p_4v_1315"></a>
abhikkama gahapati abhikkama gahapati,<br>
abhikkantaṃ te seyyo no paṭikkantan"ti.<br></p>
</blockquote>
<hr>

<p>
<span class="parno">58</span>
<a class="ms" id="p_4v_1316"></a>
tatiyampi kho anāthapiṇḍikassa gahapatissa andhakāro antaradhāyi, āloko
pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. atha
kho anāthapiṇḍiko gahapati yena sītavanaṃ tenupasankami. tena kho pana samayena
bhagavā rattiyā paccūsasamayaṃ paccuṭṭhāya ajjhokāse cankamati. addasā kho
bhagavā anāthapiṇḍikaṃ gahapatiṃ dūratova āgacchantaṃ. disvāna cankamā orohitvā
paññatte āsane nisīdi. nisajja kho bhagavā anāthapiṇḍikaṃ gahapatiṃ etadavoca—
"ehi, sudattā"ti. atha kho anāthapiṇḍiko gahapati—  "nāmena maṃ bhagavā
ālapatī"ti—  haṭṭho udaggo yena bhagavā tenupasankami, upasankamitvā bhagavato
pādesu sirasā nipatitvā bhagavantaṃ etadavoca—  "kacci, bhante, bhagavā sukhaṃ
sayitthā"ti?</p>
<blockquote>

<p>
<span class="parno">59</span>
<a class="ms" id="p_4v_1317"></a>
"sabbadā ve sukhaṃ seti,<br>
brāhmaṇo parinibbuto;<br>
yo na limpati kāmesu,<br>
sītibhūto nirūpadhi.<br></p>

<p>
<span class="parno">60</span>
<a class="ms" id="p_4v_1318"></a>
sabbā āsattiyo chetvā,<br>
vineyya hadaye daraṃ;<br>
upasanto sukhaṃ seti,<br>
santiṃ pappuyya cetasā"ti.<br></p>
</blockquote>
<hr>

<p>
<span class="parno">61</span>
<a class="ms" id="p_4v_1319"></a>
atha kho bhagavā anāthapiṇḍikassa gahapatissa anupubbiṃ kathaṃ kathesi,
seyyathidaṃ—  dānakathaṃ sīlakathaṃ saggakathaṃ, kāmānaṃ ādīnavaṃ okāraṃ
saṃkilesaṃ, nekkhamme ānisaṃsaṃ pakāsesi. yadā bhagavā aññāsi anāthapiṇḍikaṃ
gahapatiṃ kallacittaṃ muducittaṃ vinīvaraṇacittaṃ udaggacittaṃ pasannacittaṃ,
atha yā buddhānaṃ sāmukkaṃsikā dhammadesanā taṃ pakāsesi—  dukkhaṃ, samudayaṃ,
nirodhaṃ, maggaṃ. seyyathāpi nāma suddhaṃ vatthaṃ apagatakāḷakaṃ sammadeva
rajanaṃ paṭiggaṇheyya; evameva anāthapiṇḍikassa gahapatissa tasmiṃyeva āsane
virajaṃ vītamalaṃ dhammacakkhuṃ udapādi—  "yaṃ kiñci samudayadhammaṃ sabbaṃ taṃ
nirodhadhamman"ti. atha kho anāthapiṇḍiko gahapati diṭṭhadhammo pattadhammo
viditadhammo pariyogāḷhadhammo tiṇṇavicikiccho vigatakathaṃkatho
vesārajjappatto aparappaccayo satthusāsane bhagavantaṃ etadavoca—
"abhikkantaṃ, bhante, abhikkantaṃ, bhante. seyyathāpi, bhante, nikkujjitaṃ vā
ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre
vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ
bhagavatā anekapariyāyena dhammo pakāsito. esāhaṃ, bhante, bhagavantaṃ saraṇaṃ
gacchāmi, dhammañca, bhikkhusaṇghañca. upāsakaṃ maṃ bhagavā dhāretu ajjatagge
pāṇupetaṃ saraṇaṃ gataṃ. adhivāsetu ca me, bhante, bhagavā svātanāya bhattaṃ
saddhiṃ bhikkhusaṇghenā"ti. adhivāsesi bhagavā tuṇhībhāvena.</p>

<p>
<span class="parno">62</span>
<a class="ms" id="p_4v_1320"></a>
atha kho anāthapiṇḍiko gahapati bhagavato adhivāsanaṃ viditvā uṭṭhāyāsanā
bhagavantaṃ abhivādetvā padakkhiṇaṃ katvā pakkāmi. assosi kho rājagahako
seṭṭhī—  "anāthapiṇḍikena kira gahapatinā svātanāya buddhappamukho saṇgho
nimantito"ti.</p>

<p>
<span class="parno">63</span>
<a class="ms" id="p_4v_1321"></a>
<a class="msdiv" id="msdiv306"></a>
atha kho rājagahako seṭṭhī anāthapiṇḍikaṃ gahapatiṃ etadavoca—  "tayā kira,
gahapati, svātanāya buddhappamukho saṇgho nimantito. tvañcāsi āgantuko. demi
te, gahapati, veyyāyikaṃ yena tvaṃ buddhappamukhassa saṇghassa bhattaṃ
kareyyāsī"ti. "alaṃ, gahapati, atthi me veyyāyikaṃ yenāhaṃ buddhappamukhassa
saṇghassa bhattaṃ karissāmī"ti.</p>

<p>
<span class="parno">64</span>
<a class="ms" id="p_4v_1322"></a>
assosi kho rājagahako negamo—  "anāthapiṇḍikena kira gahapatinā svātanāya
buddhappamukho saṇgho nimantito"ti. atha kho rājagahako negamo anāthapiṇḍikaṃ
gahapatiṃ etadavoca—  "tayā kira, gahapati, svātanāya buddhappamukho saṇgho
nimantito. tvañcāsi āgantuko. demi te, gahapati, veyyāyikaṃ yena tvaṃ
buddhappamukhassa saṇghassa bhattaṃ kareyyāsī"ti. "alaṃ, ayya; atthi me
veyyāyikaṃ yenāhaṃ buddhappamukhassa saṇghassa bhattaṃ karissāmī"ti.</p>
<hr>

<p>
<span class="parno">65</span>
<a class="ms" id="p_4v_1323"></a>
assosi kho rājā māgadho seniyo bimbisāro—  "anāthapiṇḍikena kira gahapatinā
svātanāya buddhappamukho saṇgho nimantito"ti. atha kho rājā māgadho seniyo
bimbisāro anāthapiṇḍikaṃ gahapatiṃ etadavoca—  "tayā kira, gahapati, svātanāya
buddhappamukho saṇgho nimantito. tvañcāsi āgantuko. demi te, gahapati,
veyyāyikaṃ yena tvaṃ buddhappamukhassa saṇghassa bhattaṃ kareyyāsī"ti. "alaṃ,
deva; atthi me veyyāyikaṃ yenāhaṃ buddhappamukhassa saṇghassa bhattaṃ
karissāmī"ti.</p>
<hr>

<p>
<span class="parno">66</span>
<a class="ms" id="p_4v_1324"></a>
atha kho anāthapiṇḍiko gahapati tassā rattiyā accayena rājagahakassa seṭṭhissa
nivesane paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—
"kālo, bhante, niṭṭhitaṃ bhattan"ti. atha kho bhagavā pubbaṇhasamayaṃ
nivāsetvā pattacīvaramādāya yena rājagahakassa seṭṭhissa nivesanaṃ
tenupasankami, upasankamitvā paññatte āsane nisīdi saddhiṃ bhikkhusaṇghena.
atha kho anāthapiṇḍiko gahapati buddhappamukhaṃ bhikkhusaṇghaṃ paṇītena
khādanīyena bhojanīyena sahatthā santappetvā sampavāretvā, bhagavantaṃ
bhuttāviṃ onītapattapāṇiṃ, ekamantaṃ nisīdi. ekamantaṃ nisinno kho
anāthapiṇḍiko gahapati bhagavantaṃ etadavoca—  "adhivāsetu me, bhante, bhagavā
sāvatthiyaṃ vassāvāsaṃ saddhiṃ bhikkhusaṇghenā"ti. "suññāgāre kho, gahapati,
tathāgatā abhiramantī"ti. "aññātaṃ, bhagavā, aññātaṃ, sugatā"ti. atha kho
bhagavā anāthapiṇḍikaṃ gahapatiṃ dhammiyā kathāya sandassetvā samādapetvā
samuttejetvā sampahaṃsetvā uṭṭhāyāsanā pakkāmi.</p>
<hr>

<p>
<span class="parno">67</span>
<a class="ms" id="p_4v_1325"></a>
<a class="msdiv" id="msdiv307"></a>
tena kho pana samayena anāthapiṇḍiko gahapati bahumitto hoti bahusahāyo
ādeyyavāco. atha kho anāthapiṇḍiko gahapati rājagahe taṃ karaṇīyaṃ tīretvā yena
sāvatthi tena pakkāmi. atha kho anāthapiṇḍiko gahapati antarāmagge manusse
āṇāpesi—  "ārāme, ayyā, karotha, vihāre patiṭṭhāpetha, dānāni paṭṭhapetha.
buddho loke uppanno. so ca mayā bhagavā nimantito iminā maggena
āgacchissatī"ti. atha kho te manussā anāthapiṇḍikena gahapatinā uyyojitā ārāme
akaṃsu, vihāre patiṭṭhāpesuṃ, dānāni paṭṭhapesuṃ.</p>

<p>
<span class="parno">68</span>
<a class="ms" id="p_4v_1326"></a>
atha kho anāthapiṇḍiko gahapati sāvatthiṃ gantvā samantā sāvatthiṃ anuvilokesi—
"kattha nu kho bhagavā vihareyya? yaṃ assa gāmato neva atidūre na accāsanne,
gamanāgamanasampannaṃ, atthikānaṃ atthikānaṃ manussānaṃ abhikkamanīyaṃ, divā
appākiṇṇaṃ, rattiṃ appasaddaṃ, appanigghosaṃ, vijanavātaṃ,
manussarāhasseyyakaṃ, paṭisallānasāruppan"ti.</p>

<p>
<span class="parno">69</span>
<a class="ms" id="p_4v_1327"></a>
addasā kho anāthapiṇḍiko gahapati jetassa kumārassa uyyānaṃ—  gāmato neva
atidūre na accāsanne, gamanāgamanasampannaṃ, atthikānaṃ atthikānaṃ manussānaṃ
abhikkamanīyaṃ, divā appākiṇṇaṃ, rattiṃ appasaddaṃ, appanigghosaṃ, vijanavātaṃ,
manussarāhasseyyakaṃ, paṭisallānasāruppaṃ. disvāna yena jeto kumāro
tenupasankami, upasankamitvā jetaṃ kumāraṃ etadavoca—  "dehi me, ayyaputta,
uyyānaṃ ārāmaṃ kātun"ti. "adeyyo, gahapati, ārāmo api koṭisantharenā"ti.
"gahito, ayyaputta, ārāmo"ti. "na, gahapati, gahito ārāmo"ti. "gahito na
gahito"ti vohārike mahāmatte pucchiṃsu. mahāmattā evamāhaṃsu—  "yato tayā,
ayyaputta, aggho kato, gahito ārāmo"ti. atha kho anāthapiṇḍiko gahapati
sakaṭehi hiraññaṃ nibbāhāpetvā jetavanaṃ koṭisantharaṃ santharāpesi. sakiṃ
nīhaṭaṃ hiraññaṃ thokassa okāsassa koṭṭhakasāmantā nappahoti. atha kho
anāthapiṇḍiko gahapati manusse āṇāpesi—  "gacchatha, bhaṇe, hiraññaṃ āharatha;
imaṃ okāsaṃ santharissāmā"ti.</p>

<p>
<span class="parno">70</span>
<a class="ms" id="p_4v_1328"></a>
atha kho jetassa kumārassa etadahosi—  "na kho idaṃ orakaṃ bhavissati, yathāyaṃ
gahapati tāva bahuṃ hiraññaṃ pariccajatī"ti. anāthapiṇḍikaṃ gahapatiṃ
etadavoca—  "alaṃ, gahapati; mā taṃ okāsaṃ santharāpesi. dehi me etaṃ okāsaṃ.
mametaṃ dānaṃ bhavissatī"ti. atha kho anāthapiṇḍiko gahapati—  ayaṃ kho jeto
kumāro abhiññāto ñātamanusso; mahatthiko kho pana evarūpānaṃ ñātamanussānaṃ
imasmiṃ dhammavinaye pasādoti—  taṃ okāsaṃ jetassa kumārassa pādāsi. atha kho
jeto kumāro tasmiṃ okāse koṭṭhakaṃ māpesi.</p>

<p>
<span class="parno">71</span>
<a class="ms" id="p_4v_1329"></a>
atha kho anāthapiṇḍiko gahapati jetavane vihāre kārāpesi, pariveṇāni kārāpesi,
koṭṭhake kārāpesi, upaṭṭhānasālāyo kārāpesi, aggisālāyo kārāpesi, kappiyakuṭiyo
kārāpesi, vaccakuṭiyo kārāpesi, cankame kārāpesi, cankamanasālāyo kārāpesi,
udapāne kārāpesi, udapānasālāyo kārāpesi, jantāghare kārāpesi, jantāgharasālāyo
kārāpesi, pokkharaṇiyo kārāpesi, maṇḍape kārāpesi.</p>
<h3>2 navakammadāna</h3>

<p>
<span class="parno">72</span>
<a class="ms" id="p_4v_1330"></a>
<a class="msdiv" id="msdiv308"></a>
atha kho bhagavā rājagahe yathābhirantaṃ viharitvā yena vesālī tena cārikaṃ
pakkāmi. anupubbena cārikaṃ caramāno yena vesālī tadavasari. tatra sudaṃ
bhagavā vesāliyaṃ viharati mahāvane kūṭāgārasālāyaṃ. tena kho pana samayena
manussā sakkaccaṃ navakammaṃ karonti. yepi bhikkhū navakammaṃ adhiṭṭhenti tepi
sakkaccaṃ upaṭṭhenti cīvara&shy;piṇḍapāta&shy;senāsana&shy;gilānappaccaya&shy;bhesajja&shy;parikkhārena.
atha kho aññatarassa daliddassa tunnavāyassa etadahosi—  "na kho idaṃ orakaṃ
bhavissati, yathayime manussā sakkaccaṃ navakammaṃ karonti; yannūnāhampi
navakammaṃ kareyyan"ti. atha kho so daliddo tunnavāyo sāmaṃ cikkhallaṃ madditvā
iṭṭhakāyo cinitvā kuṭṭaṃ uṭṭhāpesi. tena akusalakena citā vankā bhitti
paripati. dutiyampi kho … pe …   tatiyampi kho so daliddo tunnavāyo sāmaṃ
cikkhallaṃ madditvā iṭṭhakāyo cinitvā kuṭṭaṃ uṭṭhāpesi. tena akusalakena citā
vankā bhitti paripati. atha kho so daliddo tunnavāyo ujjhāyati khiyyati
vipāceti—  "ye imesaṃ samaṇānaṃ sakyaputtiyānaṃ denti
cīvara&shy;piṇḍapāta&shy;senāsana&shy;gilānappaccaya&shy;bhesajja&shy;parikkhāraṃ, te ime ovadanti
anusāsanti, tesañca navakammaṃ adhiṭṭhenti. ahaṃ panamhi daliddo. na maṃ koci
ovadati vā anusāsati vā navakammaṃ vā adhiṭṭhetī"ti.</p>

<p>
<span class="parno">73</span>
<a class="ms" id="p_4v_1331"></a>
assosuṃ kho bhikkhū tassa daliddassa tunnavāyassa ujjhāyantassa khiyyantassa
vipācentassa. atha kho te bhikkhū bhagavato etamatthaṃ ārocesuṃ. atha kho
bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—
"anujānāmi, bhikkhave, navakammaṃ dātuṃ. navakammiko, bhikkhave, bhikkhu
ussukkaṃ āpajjissati—  ‘kinti nu kho vihāro khippaṃ pariyosānaṃ gaccheyyā’ti;
khaṇḍaṃ phullaṃ paṭisankharissati. evañca pana, bhikkhave, dātabbaṃ. paṭhamaṃ
bhikkhu yācitabbo, yācitvā byattena bhikkhunā paṭibalena saṇgho ñāpetabbo—</p>

<p>
<span class="parno">74</span>
<a class="ms" id="p_4v_1332"></a>
<a class="msdiv" id="msdiv309"></a>
‘suṇātu me, bhante, saṇgho. yadi saṇghassa pattakallaṃ, saṇgho itthannāmassa
gahapatino vihāraṃ itthannāmassa bhikkhuno navakammaṃ dadeyya. esā ñatti.</p>

<p>
<span class="parno">75</span>
<a class="ms" id="p_4v_1333"></a>
suṇātu me, bhante, saṇgho. saṇgho itthannāmassa gahapatino vihāraṃ
itthannāmassa bhikkhuno navakammaṃ deti. yassāyasmato khamati itthannāmassa
gahapatino vihāraṃ itthannāmassa bhikkhuno navakammassa dānaṃ, so tuṇhassa;
yassa nakkhamati, so bhāseyya.</p>

<p>
<span class="parno">76</span>
<a class="ms" id="p_4v_1334"></a>
dinno saṇghena itthannāmassa gahapatino vihāro itthannāmassa bhikkhuno
navakammaṃ. khamati saṇghassa, tasmā tuṇhī, evametaṃ dhārayāmī’"ti.</p>
<h3>3 aggāsanādianujānana</h3>

<p>
<span class="parno">77</span>
<a class="ms" id="p_4v_1335"></a>
<a class="msdiv" id="msdiv310"></a>
atha kho bhagavā vesāliyaṃ yathābhirantaṃ viharitvā yena sāvatthi tena cārikaṃ
pakkāmi. tena kho pana samayena chabbaggiyānaṃ bhikkhūnaṃ antevāsikā bhikkhū
buddhappamukhassa saṇghassa purato purato gantvā vihāre pariggaṇhanti, seyyāyo
pariggaṇhanti—  "idaṃ amhākaṃ upajjhāyānaṃ bhavissati, idaṃ amhākaṃ ācariyānaṃ
bhavissati, idaṃ amhākaṃ bhavissatī"ti.</p>

<p>
<span class="parno">78</span>
<a class="ms" id="p_4v_1336"></a>
atha kho āyasmā sāriputto buddhappamukhassa saṇghassa piṭṭhito piṭṭhito gantvā
vihāresu pariggahitesu, seyyāsu pariggahitāsu, seyyaṃ alabhamāno aññatarasmiṃ
rukkhamūle nisīdi. atha kho bhagavā rattiyā paccūsasamayaṃ paccuṭṭhāya ukkāsi.
āyasmāpi sāriputto ukkāsi. "ko etthā"ti? "ahaṃ, bhagavā, sāriputto"ti. "kissa
tvaṃ, sāriputta, idha nisinno"ti? atha kho āyasmā sāriputto bhagavato
etamatthaṃ ārocesi. atha kho bhagavā etasmiṃ nidāne etasmiṃ pakaraṇe
bhikkhusaṇghaṃ sannipātāpetvā bhikkhū paṭipucchi—  "saccaṃ kira, bhikkhave,
chabbaggiyānaṃ bhikkhūnaṃ antevāsikā bhikkhū buddhappamukhassa saṇghassa purato
purato gantvā vihāre pariggaṇhanti, seyyāyo pariggaṇhanti—  idaṃ amhākaṃ
upajjhāyānaṃ bhavissati, idaṃ amhākaṃ ācariyānaṃ bhavissati, idaṃ amhākaṃ
bhavissatī"ti? "saccaṃ, bhagavā"ti. vigarahi buddho bhagavā … pe …   kathañhi nāma
te, bhikkhave, moghapurisā buddhappamukhassa saṇghassa purato purato gantvā
vihāre pariggahessanti, seyyāyo pariggahessanti—  idaṃ amhākaṃ upajjhāyānaṃ
bhavissati, idaṃ amhākaṃ ācariyānaṃ bhavissati, idaṃ amhākaṃ bhavissatīti.
netaṃ, bhikkhave, appasannānaṃ vā pasādāya … pe …   vigarahitvā … pe …   dhammiṃ kathaṃ
katvā bhikkhū āmantesi—  "ko, bhikkhave, arahati aggāsanaṃ aggodakaṃ
aggapiṇḍan"ti?</p>

<p>
<span class="parno">79</span>
<a class="ms" id="p_4v_1337"></a>
ekacce bhikkhū evamāhaṃsu—  "yo, bhagavā, khattiyakulā pabbajito so arahati
aggāsanaṃ aggodakaṃ aggapiṇḍan"ti. ekacce bhikkhū evamāhaṃsu—  "yo, bhagavā,
brāhmaṇakulā pabbajito so arahati aggāsanaṃ aggodakaṃ aggapiṇḍan"ti. ekacce
bhikkhū evamāhaṃsu—  "yo, bhagavā, gahapatikulā pabbajito so arahati aggāsanaṃ
aggodakaṃ aggapiṇḍan"ti. ekacce bhikkhū evamāhaṃsu—  "yo, bhagavā, suttantiko
so arahati aggāsanaṃ aggodakaṃ aggapiṇḍan"ti. ekacce bhikkhū evamāhaṃsu—  "yo,
bhagavā, vinayadharo so arahati aggāsanaṃ aggodakaṃ aggapiṇḍan"ti. ekacce
bhikkhū evamāhaṃsu—  "yo, bhagavā, dhammakathiko so arahati aggāsanaṃ aggodakaṃ
aggapiṇḍan"ti. ekacce bhikkhū evamāhaṃsu—  "yo, bhagavā, paṭhamassa jhānassa
lābhī so arahati aggāsanaṃ aggodakaṃ aggapiṇḍan"ti. ekacce bhikkhū evamāhaṃsu—
"yo, bhagavā, dutiyassa jhānassa lābhī so arahati aggāsanaṃ aggodakaṃ
aggapiṇḍan"ti. ekacce bhikkhū evamāhaṃsu—  "yo, bhagavā, tatiyassa jhānassa
lābhī so arahati aggāsanaṃ aggodakaṃ aggapiṇḍan"ti. ekacce bhikkhū evamāhaṃsu—
"yo, bhagavā, catutthassa jhānassa lābhī so arahati aggāsanaṃ aggodakaṃ
aggapiṇḍan"ti. ekacce bhikkhū evamāhaṃsu—  "yo, bhagavā, sotāpanno so arahati
aggāsanaṃ aggodakaṃ aggapiṇḍan"ti. ekacce bhikkhū evamāhaṃsu—  "yo, bhagavā,
sakadāgāmī … pe …   yo, bhagavā, anāgāmī … pe …   yo, bhagavā, arahā so arahati
aggāsanaṃ aggodakaṃ aggapiṇḍan"ti. ekacce bhikkhū evamāhaṃsu—  "yo, bhagavā,
tevijjo so arahati aggāsanaṃ aggodakaṃ aggapiṇḍan"ti. ekacce bhikkhū
evamāhaṃsu—  "yo, bhagavā, chaḷabhiñño so arahati aggāsanaṃ aggodakaṃ
aggapiṇḍan"ti.</p>
<hr>

<p>
<span class="parno">80</span>
<a class="ms" id="p_4v_1338"></a>
<a class="msdiv" id="msdiv311"></a>
atha kho bhagavā bhikkhū āmantesi—  "bhūtapubbaṃ, bhikkhave, himavantapadese
mahānigrodho ahosi. taṃ tayo sahāyā upanissāya vihariṃsu—  tittiro ca, makkaṭo
ca, hatthināgo ca. te aññamaññaṃ agāravā appatissā asabhāgavuttikā viharanti.
atha kho, bhikkhave, tesaṃ sahāyānaṃ etadahosi—  ‘aho nūna mayaṃ jāneyyāma yaṃ
amhākaṃ jātiyā mahantataraṃ taṃ mayaṃ sakkareyyāma garuṃ kareyyāma māneyyāma
pūjeyyāma, tassa ca mayaṃ ovāde tiṭṭheyyāmā’ti.</p>

<p>
<span class="parno">81</span>
<a class="ms" id="p_4v_1339"></a>
atha kho, bhikkhave, tittiro ca makkaṭo ca hatthināgaṃ pucchiṃsu—  ‘tvaṃ,
samma, kiṃ porāṇaṃ sarasī’ti? ‘yadāhaṃ, sammā, poto homi, imaṃ nigrodhaṃ antarā
satthīnaṃ karitvā atikkamāmi, aggankurakaṃ me udaraṃ chupati. imāhaṃ, sammā,
porāṇaṃ sarāmī’ti.</p>

<p>
<span class="parno">82</span>
<a class="ms" id="p_4v_1340"></a>
atha kho, bhikkhave, tittiro ca hatthināgo ca makkaṭaṃ pucchiṃsu—  ‘tvaṃ,
samma, kiṃ porāṇaṃ sarasī’ti? ‘yadāhaṃ, sammā, chāpo homi, chamāyaṃ nisīditvā
imassa nigrodhassa aggankurakaṃ khādāmi. imāhaṃ, sammā, porāṇaṃ sarāmī’ti.</p>

<p>
<span class="parno">83</span>
<a class="ms" id="p_4v_1341"></a>
atha kho, bhikkhave, makkaṭo ca hatthināgo ca tittiraṃ pucchiṃsu—  ‘tvaṃ,
samma, kiṃ porāṇaṃ sarasī’ti? ‘amukasmiṃ, sammā, okāse mahānigrodho ahosi. tato
ahaṃ phalaṃ bhakkhitvā imasmiṃ okāse vaccaṃ akāsiṃ; tassāyaṃ nigrodho jāto.
tadāhaṃ, sammā, jātiyā mahantataro’ti.</p>

<p>
<span class="parno">84</span>
<a class="ms" id="p_4v_1342"></a>
atha kho, bhikkhave, makkaṭo ca hatthināgo ca tittiraṃ etadavocuṃ—  ‘tvaṃ,
samma, amhākaṃ jātiyā mahantataro. taṃ mayaṃ sakkarissāma garuṃ karissāma
mānessāma pūjessāma, tuyhañca mayaṃ ovāde patiṭṭhissāmā’ti. atha kho,
bhikkhave, tittiro makkaṭañca hatthināgañca pañcasu sīlesu samādapesi, attanā
ca pañcasu sīlesu samādāya vattati. te aññamaññaṃ sagāravā sappatissā
sabhāgavuttikā viharitvā kāyassa bhedā paraṃ maraṇā sugatiṃ saggaṃ lokaṃ
upapajjiṃsu. evaṃ kho taṃ, bhikkhave, tittiriyaṃ nāma brahmacariyaṃ ahosi.</p>
<hr>
<blockquote>

<p>
<span class="parno">85</span>
<a class="ms" id="p_4v_1343"></a>
‘ye vuḍḍhamapacāyanti,<br>
narā dhammassa kovidā;<br>
diṭṭhe dhamme ca pāsaṃsā,<br>
samparāye ca suggatī’ti.<br></p>
</blockquote>

<p>
<span class="parno">86</span>
<a class="ms" id="p_4v_1344"></a>
te hi nāma, bhikkhave, tiracchānagatā pāṇā aññamaññaṃ sagāravā sappatissā
sabhāgavuttikā viharissanti. idha kho taṃ, bhikkhave, sobhetha yaṃ tumhe evaṃ
svākkhāte dhammavinaye pabbajitā samānā aññamaññaṃ agāravā appatissā
asabhāgavuttikā vihareyyātha? netaṃ, bhikkhave, appasannānaṃ vā pasādāya … pe …
vigarahitvā … pe …   dhammiṃ kathaṃ katvā bhikkhū āmantesi—  "anujānāmi, bhikkhave,
yathāvuḍḍhaṃ abhivādanaṃ, paccuṭṭhānaṃ, añjalikammaṃ, sāmīcikammaṃ, aggāsanaṃ,
aggodakaṃ, aggapiṇḍaṃ. na ca, bhikkhave, saṇghikaṃ yathāvuḍḍhaṃ
paṭibāhitabbaṃ. yo paṭibāheyya, āpatti dukkaṭassā"ti.</p>
<h3>4 avandiyādipuggala</h3>

<p>
<span class="parno">87</span>
<a class="ms" id="p_4v_1345"></a>
<a class="msdiv" id="msdiv312"></a>
"dasayime, bhikkhave, avandiyā—  pure upasampannena pacchā upasampanno
avandiyo, anupasampanno avandiyo, nānāsaṃvāsako vuḍḍhataro adhammavādī
avandiyo, mātugāmo avandiyo, paṇḍako avandiyo, pārivāsiko avandiyo,
mūlāyapaṭikassanāraho avandiyo, mānattāraho avandiyo, mānattacāriko avandiyo,
abbhānāraho avandiyo. ime kho, bhikkhave, dasa avandiyā.</p>

<p>
<span class="parno">88</span>
<a class="ms" id="p_4v_1346"></a>
tayome, bhikkhave, vandiyā—  pacchā upasampannena pure upasampanno vandiyo,
nānāsaṃvāsako vuḍḍhataro dhammavādī vandiyo, sadevake bhikkhave loke samārake
sabrahmake sassamaṇabrāhmaṇiyā pajāya sadevamanussāya tathāgato arahaṃ
sammāsambuddho vandiyo. ime kho, bhikkhave, tayo vandiyā"ti.</p>
<h3>5 āsanappaṭibāhanapaṭikkhepa</h3>

<p>
<span class="parno">89</span>
<a class="ms" id="p_4v_1347"></a>
<a class="msdiv" id="msdiv313"></a>
tena kho pana samayena manussā saṇghaṃ uddissa maṇḍape paṭiyādenti, santhare
paṭiyādenti, okāse paṭiyādenti. chabbaggiyānaṃ bhikkhūnaṃ antevāsikā bhikkhū—
"saṇghikaññeva bhagavatā yathāvuḍḍhaṃ anuññātaṃ, no uddissakatan"ti
buddhappamukhassa saṇghassa purato purato gantvā maṇḍapepi pariggaṇhanti,
santharepi pariggaṇhanti, okāsepi pariggaṇhanti—  "idaṃ amhākaṃ upajjhāyānaṃ
bhavissati, idaṃ amhākaṃ ācariyānaṃ bhavissati, idaṃ amhākaṃ bhavissatī"ti.
atha kho āyasmā sāriputto buddhappamukhassa saṇghassa piṭṭhito piṭṭhito gantvā
maṇḍapesu pariggahitesu, santharesu pariggahitesu, okāsesu pariggahitesu,
okāsaṃ alabhamāno aññatarasmiṃ rukkhamūle nisīdi. atha kho bhagavā rattiyā
paccūsasamayaṃ paccuṭṭhāya ukkāsi. āyasmāpi sāriputto ukkāsi. "ko etthā"ti?
"ahaṃ, bhagavā, sāriputto"ti. "kissa tvaṃ, sāriputta, idha nisinno"ti? atha kho
āyasmā sāriputto bhagavato etamatthaṃ ārocesi. atha kho bhagavā etasmiṃ nidāne
etasmiṃ pakaraṇe bhikkhusaṇghaṃ sannipātāpetvā bhikkhū paṭipucchi—  "saccaṃ
kira, bhikkhave, chabbaggiyānaṃ bhikkhūnaṃ antevāsikā bhikkhū—  ‘saṇghikaññeva
bhagavatā yathāvuḍḍhaṃ anuññātaṃ, no uddissakatan’ti buddhappamukhassa
saṇghassa purato purato gantvā maṇḍape pariggaṇhanti, santhare pariggaṇhanti,
okāse pariggaṇhanti—  idaṃ amhākaṃ upajjhāyānaṃ bhavissati, idaṃ amhākaṃ
ācariyānaṃ bhavissati, idaṃ amhākaṃ bhavissatī"ti? "saccaṃ, bhagavā"ti … pe …
vigarahitvā … pe …   dhammiṃ kathaṃ katvā bhikkhū āmantesi—  "na, bhikkhave,
uddissakatampi yathāvuḍḍhaṃ paṭibāhitabbaṃ. yo paṭibāheyya, āpatti
dukkaṭassā"ti.</p>
<h3>6 gihivikataanujānana</h3>

<p>
<span class="parno">90</span>
<a class="ms" id="p_4v_1348"></a>
<a class="msdiv" id="msdiv314"></a>
tena kho pana samayena manussā bhattagge antaraghare uccāsayanamahāsayanāni
paññapenti, seyyathidaṃ—  āsandiṃ, pallankaṃ, gonakaṃ, cittakaṃ, paṭikaṃ,
paṭalikaṃ, tūlikaṃ, vikatikaṃ, uddalomiṃ, ekantalomiṃ, kaṭṭissaṃ, koseyyaṃ,
kuttakaṃ, hatthattharaṃ, assattharaṃ, rathattharaṃ, ajinapaveṇiṃ,
kadalimigapavarapaccattharaṇaṃ, sauttaracchadaṃ, ubhatolohitakūpadhānaṃ.
bhikkhū kukkuccāyantā nābhinisīdanti. bhagavato etamatthaṃ ārocesuṃ.
"anujānāmi, bhikkhave, ṭhapetvā tīṇi—  āsandiṃ, pallankaṃ, tūlikaṃ—
gihivikataṃ abhinisīdituṃ, na tveva abhinipajjitun"ti.</p>

<p>
<span class="parno">91</span>
<a class="ms" id="p_4v_1349"></a>
tena kho pana samayena manussā bhattagge antaraghare tūlonaddhaṃ mañcampi
pīṭhampi paññapenti. bhikkhū kukkuccāyantā nābhinisīdanti. bhagavato etamatthaṃ
ārocesuṃ. "anujānāmi, bhikkhave, gihivikataṃ abhinisīdituṃ, na tveva
abhinipajjitun"ti.</p>
<h3>7 jetavanavihārānumodanā</h3>

<p>
<span class="parno">92</span>
<a class="ms" id="p_4v_1350"></a>
<a class="msdiv" id="msdiv315"></a>
atha kho bhagavā anupubbena cārikaṃ caramāno yena sāvatthi tadavasari. tatra
sudaṃ bhagavā sāvatthiyaṃ viharati jetavane anāthapiṇḍikassa ārāme. atha kho
anāthapiṇḍiko gahapati yena bhagavā tenupasankami, upasankamitvā bhagavantaṃ
abhivādetvā ekamantaṃ nisīdi. ekamantaṃ nisinno kho anāthapiṇḍiko gahapati
bhagavantaṃ etadavoca—  "adhivāsetu me, bhante, bhagavā svātanāya bhattaṃ
saddhiṃ bhikkhusaṇghenā"ti. adhivāsesi bhagavā tuṇhībhāvena.</p>

<p>
<span class="parno">93</span>
<a class="ms" id="p_4v_1351"></a>
atha kho anāthapiṇḍiko gahapati bhagavato adhivāsanaṃ viditvā uṭṭhāyāsanā
bhagavantaṃ abhivādetvā padakkhiṇaṃ katvā pakkāmi. atha kho anāthapiṇḍiko
gahapati tassā rattiyā accayena paṇītaṃ khādanīyaṃ bhojanīyaṃ paṭiyādāpetvā
bhagavato kālaṃ ārocāpesi—  "kālo, bhante, niṭṭhitaṃ bhattan"ti. atha kho
bhagavā pubbaṇhasamayaṃ nivāsetvā pattacīvaramādāya yena anāthapiṇḍikassa
gahapatissa nivesanaṃ tenupasankami, upasankamitvā paññatte āsane nisīdi
saddhiṃ bhikkhusaṇghena. atha kho anāthapiṇḍiko gahapati buddhappamukhaṃ
bhikkhusaṇghaṃ paṇītena khādanīyena bhojanīyena sahatthā santappetvā
sampavāretvā, bhagavantaṃ bhuttāviṃ onītapattapāṇiṃ, ekamantaṃ nisīdi.
ekamantaṃ nisinno kho anāthapiṇḍiko gahapati bhagavantaṃ etadavoca—  "kathāhaṃ,
bhante, jetavane paṭipajjāmī"ti? "tena hi tvaṃ, gahapati, jetavanaṃ
āgatānāgatassa cātuddisassa saṇghassa patiṭṭhapehī"ti. "evaṃ, bhante"ti kho
anāthapiṇḍiko gahapati bhagavato paṭissutvā jetavanaṃ āgatānāgatassa
cātuddisassa saṇghassa patiṭṭhāpesi.</p>
<hr>

<p>
<span class="parno">94</span>
<a class="ms" id="p_4v_1352"></a>
atha kho bhagavā anāthapiṇḍikaṃ gahapatiṃ imāhi gāthāhi anumodi—</p>
<blockquote>

<p>
<span class="parno">95</span>
<a class="ms" id="p_4v_1353"></a>
"sītaṃ uṇhaṃ paṭihanti,<br>
tato vāḷamigāni ca;<br>
sarīsape ca makase,<br>
sisire cāpi vuṭṭhiyo.</p>

<p>
<span class="parno">96</span>
<a class="ms" id="p_4v_1354"></a>
tato vātātapo ghoro,<br>
sañjāto paṭihaññati;<br>
leṇatthañca sukhatthañca,<br>
jhāyituñca vipassituṃ.</p>
</blockquote>
<hr>
<blockquote>

<p>
<span class="parno">97</span>
<a class="ms" id="p_4v_1355"></a>
vihāradānaṃ saṇghassa,<br>
aggaṃ buddhena vaṇṇitaṃ;<br>
tasmā hi paṇḍito poso,<br>
sampassaṃ atthamattano.</p>

<p>
<span class="parno">98</span>
<a class="ms" id="p_4v_1356"></a>
vihāre kāraye ramme,<br>
vāsayettha bahussute;<br>
tesaṃ annañca pānañca,<br>
vatthasenāsanāni ca.</p>

<p>
<span class="parno">99</span>
<a class="ms" id="p_4v_1357"></a>
dadeyya ujubhūtesu,<br>
vippasannena cetasā;<br>
te tassa dhammaṃ desenti,<br>
sabbadukkhāpanūdanaṃ;<br>
yaṃ so dhammaṃ idhaññāya,<br>
parinibbāti anāsavo"ti.</p>
</blockquote>
<hr>

<p>
<span class="parno">100</span>
<a class="ms" id="p_4v_1358"></a>
atha kho bhagavā anāthapiṇḍikaṃ gahapatiṃ imāhi gāthāhi anumoditvā uṭṭhāyāsanā
pakkāmi.</p>
<h3>8 āsanappaṭibāhanādi</h3>

<p>
<span class="parno">101</span>
<a class="ms" id="p_4v_1359"></a>
<a class="msdiv" id="msdiv316"></a>
tena kho pana samayena aññatarassa ājīvakasāvakassa mahāmattassa saṇghabhattaṃ
hoti. āyasmā upanando sakyaputto pacchā āgantvā vippakatabhojanaṃ ānantarikaṃ
bhikkhuṃ vuṭṭhāpesi. bhattaggaṃ kolāhalaṃ ahosi. atha kho so mahāmatto
ujjhāyati khiyyati vipāceti—  "kathañhi nāma samaṇā sakyaputtiyā pacchā āgantvā
vippakatabhojanaṃ ānantarikaṃ bhikkhuṃ vuṭṭhāpessanti. bhattaggaṃ kolāhalaṃ
ahosi. nanu nāma labbhā aññatrāpi nisinnena yāvadatthaṃ bhuñjitun"ti?</p>

<p>
<span class="parno">102</span>
<a class="ms" id="p_4v_1360"></a>
assosuṃ kho bhikkhū tassa mahāmattassa ujjhāyantassa khiyyantassa vipācentassa.
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
āyasmā upanando sakyaputto pacchā āgantvā vippakatabhojanaṃ ānantarikaṃ
bhikkhuṃ vuṭṭhāpessati. bhattaggaṃ kolāhalaṃ ahosī"ti. atha kho te bhikkhū
bhagavato etamatthaṃ ārocesuṃ. "saccaṃ kira tvaṃ, upananda, pacchā āgantvā
vippakatabhojanaṃ ānantarikaṃ bhikkhuṃ vuṭṭhāpesi, bhattaggaṃ kolāhalaṃ
ahosī"ti? "saccaṃ, bhagavā"ti. vigarahi buddho bhagavā … pe …   kathañhi nāma tvaṃ,
moghapurisa, pacchā āgantvā vippakatabhojanaṃ ānantarikaṃ bhikkhuṃ
vuṭṭhāpessasi? bhattaggaṃ kolāhalaṃ ahosi. netaṃ, moghapurisa, appasannānaṃ vā
pasādāya … pe …   vigarahitvā … pe …   dhammiṃ kathaṃ katvā bhikkhū āmantesi—  "na,
bhikkhave, vippakatabhojano bhikkhu vuṭṭhāpetabbo. yo vuṭṭhāpeyya, āpatti
dukkaṭassa. sace vuṭṭhāpeti, pavārito ca hoti, ‘gaccha udakaṃ āharā’ti
vattabbo. evañcetaṃ labhetha, iccetaṃ kusalaṃ. no ce labhetha, sādhukaṃ
sitthāni gilitvā vuḍḍhatarassa bhikkhuno āsanaṃ dātabbaṃ. na tvevāhaṃ,
bhikkhave, kenaci pariyāyena vuḍḍhatarassa bhikkhuno āsanaṃ paṭibāhitabbanti
vadāmi. yo paṭibāheyya, āpatti dukkaṭassāti".</p>

<p>
<span class="parno">103</span>
<a class="ms" id="p_4v_1361"></a>
tena kho pana samayena chabbaggiyā bhikkhū gilāne bhikkhū vuṭṭhāpenti. gilānā
evaṃ vadenti—  "na mayaṃ, āvuso, sakkoma vuṭṭhātuṃ, gilānāmhā"ti. "mayaṃ
āyasmante vuṭṭhāpessāmā"ti pariggahetvā vuṭṭhāpetvā ṭhitake muñcanti. gilānā
mucchitā papatanti. bhagavato etamatthaṃ ārocesuṃ. "na, bhikkhave, gilāno
vuṭṭhāpetabbo. yo vuṭṭhāpeyya, āpatti dukkaṭassā"ti.</p>

<p>
<span class="parno">104</span>
<a class="ms" id="p_4v_1362"></a>
tena kho pana samayena chabbaggiyā bhikkhū—  "gilānā mayamhā avuṭṭhāpanīyā"ti
varaseyyāyo palibuddhenti. bhagavato etamatthaṃ ārocesuṃ. "anujānāmi,
bhikkhave, gilānassa patirūpaṃ seyyaṃ dātun"ti.</p>

<p>
<span class="parno">105</span>
<a class="ms" id="p_4v_1363"></a>
tena kho pana samayena chabbaggiyā bhikkhū lesakappena senāsanaṃ paṭibāhanti.
bhagavato etamatthaṃ ārocesuṃ. "na, bhikkhave, lesakappena senāsanaṃ
paṭibāhitabbaṃ. yo paṭibāheyya, āpatti dukkaṭassā"ti.</p>

<p>
<span class="parno">106</span>
<a class="ms" id="p_4v_1364"></a>
tena kho pana samayena sattarasavaggiyā bhikkhū aññataraṃ paccantimaṃ
mahāvihāraṃ paṭisankharonti—  "idha mayaṃ vassaṃ vasissāmā"ti. addasaṃsu kho
chabbaggiyā bhikkhū sattarasavaggiye bhikkhū vihāraṃ paṭisankharonte. disvāna
evamāhaṃsu—  "ime, āvuso, sattarasavaggiyā bhikkhū vihāraṃ paṭisankharonti.
handa ne vuṭṭhāpessāmā"ti. ekacce evamāhaṃsu—  "āgamethāvuso, yāva
paṭisankharonti, paṭisankhate vuṭṭhāpessāmā"ti. atha kho chabbaggiyā bhikkhū
sattarasavaggiye bhikkhū etadavocuṃ—  "uṭṭhethāvuso, amhākaṃ vihāro
pāpuṇātī"ti. "nanu, āvuso, paṭikacceva ācikkhitabbaṃ? mayañcaññaṃ
paṭisankhareyyāmā"ti. "nanu, āvuso, saṇghiko vihāro"ti? "āmāvuso, saṇghiko
vihāro"ti. "uṭṭhethāvuso, amhākaṃ vihāro pāpuṇātī"ti. "mahallako, āvuso,
vihāro; tumhepi vasatha, mayampi vasissāmā"ti. "uṭṭhethāvuso, amhākaṃ vihāro
pāpuṇātī"ti kupitā anattamanā gīvāyaṃ gahetvā nikkaḍḍhanti. te nikkaḍḍhiyamānā
rodanti. bhikkhū evamāhaṃsu—  "kissa tumhe, āvuso, rodathā"ti? "ime, āvuso,
chabbaggiyā bhikkhū kupitā anattamanā amhe saṇghikā vihārā nikkaḍḍhantī"ti.</p>

<p>
<span class="parno">107</span>
<a class="ms" id="p_4v_1365"></a>
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
chabbaggiyā bhikkhū kupitā anattamanā bhikkhū saṇghikā vihārā
nikkaḍḍhissantī"ti. atha kho te bhikkhū bhagavato etamatthaṃ ārocesuṃ … pe …
"saccaṃ kira, tumhe bhikkhave, kupitā anattamanā saṇghikā vihārā bhikkhū
nikkaḍḍhathā"ti? "saccaṃ, bhagavā"ti … pe …   vigarahitvā … pe …   dhammiṃ kathaṃ katvā
bhikkhū āmantesi—  "na, bhikkhave, kupitena anattamanena bhikkhu saṇghikā
vihārā nikkaḍḍhitabbo. yo nikkaḍḍheyya, yathādhammo kāretabbo. anujānāmi,
bhikkhave, senāsanaṃ gāhetun"ti.</p>
<h3>9 senāsanaggāhāpakasammuti</h3>

<p>
<span class="parno">108</span>
<a class="ms" id="p_4v_1366"></a>
<a class="msdiv" id="msdiv317"></a>
atha kho bhikkhūnaṃ etadahosi—  "kena nu kho senāsanaṃ gāhetabban"ti? bhagavato
etamatthaṃ ārocesuṃ … pe …   "anujānāmi, bhikkhave, pañcahangehi samannāgataṃ
bhikkhuṃ senāsanaggāhāpakaṃ sammannituṃ—  yo na chandāgatiṃ gaccheyya, na
dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya,
gahitāgahitañca jāneyya. evañca pana, bhikkhave, sammannitabbo—</p>

<p>
<span class="parno">109</span>
<a class="ms" id="p_4v_1367"></a>
paṭhamaṃ bhikkhu yācitabbo, yācitvā byattena bhikkhunā paṭibalena saṇgho
ñāpetabbo—</p>

<p>
<span class="parno">110</span>
<a class="ms" id="p_4v_1368"></a>
‘suṇātu me, bhante, saṇgho. yadi saṇghassa pattakallaṃ, saṇgho itthannāmaṃ
bhikkhuṃ senāsanaggāhāpakaṃ sammanneyya. esā ñatti.</p>

<p>
<span class="parno">111</span>
<a class="ms" id="p_4v_1369"></a>
suṇātu me, bhante, saṇgho. saṇgho itthannāmaṃ bhikkhuṃ senāsanaggāhāpakaṃ
sammannati. yassāyasmato khamati itthannāmassa bhikkhuno senāsanaggāhāpakassa
sammuti, so tuṇhassa; yassa nakkhamati, so bhāseyya.</p>

<p>
<span class="parno">112</span>
<a class="ms" id="p_4v_1370"></a>
sammato saṇghena itthannāmo bhikkhu senāsanaggāhāpako. khamati saṇghassa, tasmā
tuṇhī, evametaṃ dhārayāmī’"ti.</p>

<p>
<span class="parno">113</span>
<a class="ms" id="p_4v_1371"></a>
<a class="msdiv" id="msdiv318"></a>
atha kho senāsanaggāhāpakānaṃ bhikkhūnaṃ etadahosi—  "kathaṃ nu kho senāsanaṃ
gāhetabban"ti? bhagavato etamatthaṃ ārocesuṃ. "anujānāmi, bhikkhave, paṭhamaṃ
bhikkhū gaṇetuṃ, bhikkhū gaṇetvā seyyā gaṇetuṃ, seyyā gaṇetvā seyyaggena
gāhetun"ti. seyyaggena gāhentā seyyā ussārayiṃsu … pe …   "anujānāmi, bhikkhave,
vihāraggena gāhetun"ti. vihāraggena gāhentā vihārā ussārayiṃsu … pe …   "anujānāmi,
bhikkhave, pariveṇaggena gāhetun"ti. pariveṇaggena gāhentā pariveṇā
ussārayiṃsu … pe …   "anujānāmi, bhikkhave, anubhāgampi dātuṃ. gahite anubhāge añño
bhikkhu āgacchati, akāmā na dātabbo"ti.</p>

<p>
<span class="parno">114</span>
<a class="ms" id="p_4v_1372"></a>
tena kho pana samayena bhikkhū nissīme ṭhitassa senāsanaṃ gāhenti. bhagavato
etamatthaṃ ārocesuṃ. "na, bhikkhave, nissīme ṭhitassa senāsanaṃ gāhetabbaṃ. yo
gāheyya, āpatti dukkaṭassā"ti.</p>

<p>
<span class="parno">115</span>
<a class="ms" id="p_4v_1373"></a>
tena kho pana samayena bhikkhū senāsanaṃ gahetvā sabbakālaṃ paṭibāhanti.
bhagavato etamatthaṃ ārocesuṃ. "na, bhikkhave, senāsanaṃ gahetvā sabbakālaṃ
paṭibāhitabbaṃ. yo paṭibāheyya, āpatti dukkaṭassa. anujānāmi, bhikkhave,
vassānaṃ temāsaṃ paṭibāhituṃ, utukālaṃ pana na paṭibāhitun"ti.</p>

<p>
<span class="parno">116</span>
<a class="ms" id="p_4v_1374"></a>
atha kho bhikkhūnaṃ etadahosi—  "kati nu kho senāsanaggāhā"ti? bhagavato
etamatthaṃ ārocesuṃ. "tayo me, bhikkhave, senāsanaggāhā—  purimako, pacchimako,
antarāmuttako. aparajjugatāya āsāḷhiyā purimako gāhetabbo. māsagatāya āsāḷhiyā
pacchimako gāhetabbo. aparajjugatāya pavāraṇāya āyatiṃ vassāvāsatthāya
antarāmuttako gāhetabbo. ime kho, bhikkhave, tayo senāsanaggāhā"ti.</p>
<p class="endsutta">
<span class="parno">117</span>
<a class="ms" id="p_4v_1375"></a>
dutiyabhāṇavāro niṭṭhito.</p>
<h3> tatiyabhāṇavāra</h3>

<p>
<span class="parno">118</span>
<a class="ms" id="p_4v_1376"></a>
<a class="msdiv" id="msdiv319"></a>
tena kho pana samayena āyasmā upanando sakyaputto sāvatthiyaṃ senāsanaṃ gahetvā
aññataraṃ gāmakāvāsaṃ agamāsi. tatthapi senāsanaṃ aggahesi. atha kho tesaṃ
bhikkhūnaṃ etadahosi—  "ayaṃ, āvuso, āyasmā upanando sakyaputto bhaṇḍanakārako
kalahakārako vivādakārako bhassakārako saṇghe adhikaraṇakārako. sacāyaṃ idha
vassaṃ vasissati, sabbeva mayaṃ na phāsu bhavissāma. handa naṃ pucchāmā"ti.
atha kho te bhikkhū āyasmantaṃ upanandaṃ sakyaputtaṃ etadavocuṃ—  "nanu tayā,
āvuso upananda, sāvatthiyaṃ senāsanaṃ gahitan"ti? "evamāvuso"ti. "kiṃ pana
tvaṃ, āvuso upananda, eko dve paṭibāhasī"ti? "idha dānāhaṃ, āvuso, muñcāmi;
tattha gaṇhāmī"ti.</p>

<p>
<span class="parno">119</span>
<a class="ms" id="p_4v_1377"></a>
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
āyasmā upanando sakyaputto eko dve paṭibāhessatī"ti. bhagavato etamatthaṃ
ārocesuṃ … pe …   "saccaṃ kira tvaṃ, upananda, eko dve paṭibāhasī"ti? "saccaṃ,
bhagavā"ti. vigarahi buddho bhagavā … pe …   kathañhi nāma tvaṃ, moghapurisa, eko
dve paṭibāhissasi? tattha tayā, moghapurisa, gahitaṃ idha muttaṃ, idha tayā
gahitaṃ tatra muttaṃ. evaṃ kho tvaṃ, moghapurisa, ubhayattha paribāhiro. netaṃ,
moghapurisa, appasannānaṃ vā pasādāya … pe …   vigarahitvā … pe …   dhammiṃ kathaṃ
katvā bhikkhū āmantesi—  "na, bhikkhave, ekena dve paṭibāhitabbā. yo
paṭibāheyya, āpatti dukkaṭassā"ti.</p>

<p>
<span class="parno">120</span>
<a class="ms" id="p_4v_1378"></a>
<a class="msdiv" id="msdiv320"></a>
tena kho pana samayena bhagavā bhikkhūnaṃ anekapariyāyena vinayakathaṃ kathesi,
vinayassa vaṇṇaṃ bhāsati, vinayapariyattiyā vaṇṇaṃ bhāsati, ādissa ādissa
āyasmato upālissa vaṇṇaṃ bhāsati. bhikkhūnaṃ etadahosi—  "bhagavā kho
anekapariyāyena vinayakathaṃ katheti, vinayassa vaṇṇaṃ bhāsati,
vinayapariyattiyā vaṇṇaṃ bhāsati, ādissa ādissa āyasmato upālissa vaṇṇaṃ
bhāsati. handa mayaṃ, āvuso, āyasmato upālissa santike vinayaṃ pariyāpuṇāmā"ti.
tedha bahū bhikkhū therā ca navā ca majjhimā ca āyasmato upālissa santike
vinayaṃ pariyāpuṇanti. āyasmā upāli ṭhitakova uddisati therānaṃ bhikkhūnaṃ
gāravena. therāpi bhikkhū ṭhitakāva uddisāpenti dhammagāravena. tattha therā
ceva bhikkhū kilamanti, āyasmā ca upāli kilamati. bhagavato etamatthaṃ
ārocesuṃ. "anujānāmi, bhikkhave, navakena bhikkhunā uddisantena samake vā āsane
nisīdituṃ, uccatare vā dhammagāravena; therena bhikkhunā uddisāpentena samake
vā āsane nisīdituṃ, nīcatare vā dhammagāravenā"ti.</p>

<p>
<span class="parno">121</span>
<a class="ms" id="p_4v_1379"></a>
tena kho pana samayena bahū bhikkhū āyasmato upālissa santike ṭhitakā uddesaṃ
paṭimānentā kilamanti. bhagavato etamatthaṃ ārocesuṃ. "anujānāmi, bhikkhave,
samānāsanikehi saha nisīditun"ti. atha kho bhikkhūnaṃ etadahosi—  "kittāvatā nu
kho samānāsaniko hotī"ti? bhagavato etamatthaṃ ārocesuṃ—  "anujānāmi,
bhikkhave, tivassantarena saha nisīditun"ti.</p>

<p>
<span class="parno">122</span>
<a class="ms" id="p_4v_1380"></a>
tena kho pana samayena sambahulā bhikkhū samānāsanikā mañce nisīditvā mañcaṃ
bhindiṃsu, pīṭhe nisīditvā pīṭhaṃ bhindiṃsu. bhagavato etamatthaṃ ārocesuṃ.
"anujānāmi, bhikkhave, tivaggassa mañcaṃ, tivaggassa pīṭhan"ti. tivaggopi mañce
nisīditvā mañcaṃ bhindi, pīṭhe nisīditvā pīṭhaṃ bhindi … pe …   "anujānāmi,
bhikkhave, duvaggassa mañcaṃ, duvaggassa pīṭhan"ti.</p>

<p>
<span class="parno">123</span>
<a class="ms" id="p_4v_1381"></a>
tena kho pana samayena bhikkhū asamānāsanikehi saha dīghāsane nisīdituṃ
kukkuccāyanti. bhagavato etamatthaṃ ārocesuṃ. "anujānāmi, bhikkhave, ṭhapetvā
paṇḍakaṃ, mātugāmaṃ, ubhatobyañjanakaṃ, asamānāsanikehi saha dīghāsane
nisīditun"ti. atha kho bhikkhūnaṃ etadahosi—  "kittakaṃ pacchimaṃ nu kho
dīghāsanaṃ hotī"ti? bhagavato etamatthaṃ ārocesuṃ. "anujānāmi, bhikkhave, yaṃ
tiṇṇaṃ pahoti, ettakaṃ pacchimaṃ dīghāsanan"ti.</p>

<p>
<span class="parno">124</span>
<a class="ms" id="p_4v_1382"></a>
tena kho pana samayena visākhā migāramātā saṇghassa atthāya sāḷindaṃ pāsādaṃ
kārāpetukāmā hoti hatthinakhakaṃ. atha kho bhikkhūnaṃ etadahosi—  "kiṃ nu kho
bhagavatā pāsādaparibhogo anuññāto kiṃ ananuññāto"ti? bhagavato etamatthaṃ
ārocesuṃ. "anujānāmi, bhikkhave, sabbaṃ pāsādaparibhogan"ti.</p>

<p>
<span class="parno">125</span>
<a class="ms" id="p_4v_1383"></a>
tena kho pana samayena rañño pasenadissa kosalassa ayyikā kālankatā hoti. tassa
kālaṃkiriyāya saṇghassa bahuṃ akappiyabhaṇḍaṃ uppannaṃ hoti, seyyathidaṃ—
āsandi, pallanko, gonako, cittako, paṭikā, paṭalikā, tūlikā, vikatikā,
uddalomī, ekantalomī, kaṭṭissaṃ, koseyyaṃ, kuttakaṃ, hatthattharaṃ,
assattharaṃ, rathattharaṃ, ajinapaveṇi, kadalimigapavarapaccattharaṇaṃ,
sauttaracchadaṃ, ubhatolohitakūpadhānaṃ. bhagavato etamatthaṃ ārocesuṃ.
"anujānāmi, bhikkhave, āsandiyā pāde chinditvā paribhuñjituṃ, pallankassa vāḷe
bhinditvā paribhuñjituṃ, tūlikaṃ vijaṭetvā bibbohanaṃ kātuṃ, avasesaṃ
bhūmattharaṇaṃ kātun"ti.</p>
<h3>1 avissajjiyavatthu</h3>

<p>
<span class="parno">126</span>
<a class="ms" id="p_4v_1384"></a>
<a class="msdiv" id="msdiv321"></a>
tena kho pana samayena sāvatthiyā avidūre aññatarasmiṃ gāmakāvāse āvāsikā
bhikkhū upaddutā honti āgantukagamikānaṃ bhikkhūnaṃ senāsanaṃ paññapentā. atha
kho tesaṃ bhikkhūnaṃ etadahosi—  "etarahi kho mayaṃ, āvuso, upaddutā
āgantukagamikānaṃ bhikkhūnaṃ senāsanaṃ paññapentā. handa mayaṃ, āvuso, sabbaṃ
saṇghikaṃ senāsanaṃ ekassa dema. tassa santakaṃ paribhuñjissāmā"ti. te sabbaṃ
saṇghikaṃ senāsanaṃ ekassa adaṃsu. āgantukā bhikkhū te bhikkhū etadavocuṃ—
"amhākaṃ, āvuso, senāsanaṃ paññapethā"ti. "natthāvuso, saṇghikaṃ senāsanaṃ;
sabbaṃ amhehi ekassa dinnan"ti. "kiṃ pana tumhe, āvuso, saṇghikaṃ senāsanaṃ
vissajjethā"ti? "evamāvuso"ti. ye te bhikkhū appicchā … pe …   te ujjhāyanti
khiyyanti vipācenti—  "kathañhi nāma bhikkhū saṇghikaṃ senāsanaṃ
vissajjessantī"ti. atha kho te bhikkhū bhagavato etamatthaṃ ārocesuṃ … pe …
"saccaṃ kira, bhikkhave, bhikkhū saṇghikaṃ senāsanaṃ vissajjentī"ti? "saccaṃ,
bhagavā"ti. vigarahi buddho bhagavā … pe …   kathañhi nāma te, bhikkhave,
moghapurisā saṇghikaṃ senāsanaṃ vissajjessanti? netaṃ, bhikkhave, appasannānaṃ
vā pasādāya … pe …   vigarahitvā … pe …   dhammiṃ kathaṃ katvā bhikkhū āmantesi—</p>

<p>
<span class="parno">127</span>
<a class="ms" id="p_4v_1385"></a>
"pañcimāni, bhikkhave, avissajjiyāni, na vissajjetabbāni, saṇghena vā gaṇena vā
puggalena vā. vissajjitānipi avissajjitāni honti. yo vissajjeyya, āpatti
thullaccayassa. katamāni pañca? ārāmo, ārāmavatthu—  idaṃ paṭhamaṃ
avissajjiyaṃ, na vissajjetabbaṃ, saṇghena vā gaṇena vā puggalena vā.
vissajjitampi avissajjitaṃ hoti. yo vissajjeyya, āpatti thullaccayassa.</p>
<hr>

<p>
<span class="parno">128</span>
<a class="ms" id="p_4v_1386"></a>
vihāro, vihāravatthu—  idaṃ dutiyaṃ avissajjiyaṃ, na vissajjetabbaṃ, saṇghena
vā gaṇena vā puggalena vā. vissajjitampi avissajjitaṃ hoti. yo vissajjeyya,
āpatti thullaccayassa.</p>

<p>
<span class="parno">129</span>
<a class="ms" id="p_4v_1387"></a>
mañco, pīṭhaṃ, bhisi, bibbohanaṃ—  idaṃ tatiyaṃ avissajjiyaṃ, na
vissajjetabbaṃ, saṇghena vā gaṇena vā puggalena vā. vissajjitampi avissajjitaṃ
hoti. yo vissajjeyya, āpatti thullaccayassa.</p>

<p>
<span class="parno">130</span>
<a class="ms" id="p_4v_1388"></a>
lohakumbhī, lohabhāṇakaṃ, lohavārako, lohakaṭāhaṃ, vāsi, parasu, kuṭhārī,
kudālo, nikhādanaṃ—  idaṃ catutthaṃ avissajjiyaṃ, na vissajjetabbaṃ, saṇghena
vā gaṇena vā puggalena vā. vissajjitampi avissajjitaṃ hoti. yo vissajjeyya,
āpatti thullaccayassa.</p>
<hr>

<p>
<span class="parno">131</span>
<a class="ms" id="p_4v_1389"></a>
valli, veḷu, muñjaṃ, pabbajaṃ, tiṇaṃ, mattikā, dārubhaṇḍaṃ, mattikābhaṇḍaṃ—
idaṃ pañcamaṃ avissajjiyaṃ, na vissajjetabbaṃ, saṇghena vā gaṇena vā puggalena
vā. vissajjitampi avissajjitaṃ hoti. yo vissajjeyya, āpatti thullaccayassa.
imāni kho, bhikkhave, pañca avissajjiyāni, na vissajjetabbāni, saṇghena vā
gaṇena vā puggalena vā. vissajjitānipi avissajjitāni honti. yo vissajjeyya,
āpatti thullaccayassā"ti.</p>
<h3>2 avebhangiyavatthu</h3>

<p>
<span class="parno">132</span>
<a class="ms" id="p_4v_1390"></a>
<a class="msdiv" id="msdiv322"></a>
atha kho bhagavā sāvatthiyaṃ yathābhirantaṃ viharitvā yena kīṭāgiri tena
cārikaṃ pakkāmi mahatā bhikkhusaṇghena saddhiṃ pañcamattehi bhikkhusatehi
sāriputtamoggallānehi ca. assosuṃ kho assajipunabbasukā bhikkhū—  "bhagavā kira
kīṭāgiriṃ āgacchati mahatā bhikkhusaṇghena saddhiṃ pañcamattehi bhikkhusatehi
sāriputtamoggallānehi ca. handa mayaṃ, āvuso, sabbaṃ saṇghikaṃ senāsanaṃ
bhājema. pāpicchā sāriputtamoggallānā, pāpikānaṃ icchānaṃ vasaṃ gatā; na mayaṃ
tesaṃ senāsanaṃ paññapessāmā"ti, te sabbaṃ saṇghikaṃ senāsanaṃ bhājesuṃ.</p>

<p>
<span class="parno">133</span>
<a class="ms" id="p_4v_1391"></a>
atha kho bhagavā anupubbena cārikaṃ caramāno yena kīṭāgiri tadavasari. atha kho
bhagavā sambahule bhikkhū āmantesi—  "gacchatha tumhe, bhikkhave;
assajipunabbasuke bhikkhū upasankamitvā evaṃ vadetha—  ‘bhagavā, āvuso,
āgacchati mahatā bhikkhusaṇghena saddhiṃ pañcamattehi bhikkhusatehi
sāriputtamoggallānehi ca. bhagavato ca, āvuso, senāsanaṃ paññapetha,
bhikkhusaṇghassa ca, sāriputtamoggallānānañcā’"ti. "evaṃ, bhante"ti kho te
bhikkhū bhagavato paṭissutvā yena assajipunabbasukā bhikkhū tenupasankamiṃsu,
upasankamitvā assajipunabbasuke bhikkhū etadavocuṃ—  "bhagavā, āvuso, āgacchati
mahatā bhikkhusaṇghena saddhiṃ pañcamattehi bhikkhusatehi
sāriputtamoggallānehi ca. bhagavato ca, āvuso, senāsanaṃ paññapetha,
bhikkhusaṇghassa ca, sāriputtamoggallānānañcā"ti. "natthāvuso, saṇghikaṃ
senāsanaṃ. sabbaṃ amhehi bhājitaṃ. svāgataṃ, āvuso, bhagavato. yasmiṃ vihāre
bhagavā icchissati tasmiṃ vihāre vasissati. pāpicchā sāriputtamoggallānā,
pāpikānaṃ icchānaṃ vasaṃ gatā. na mayaṃ tesaṃ senāsanaṃ paññapessāmā"ti. "kiṃ
pana tumhe, āvuso, saṇghikaṃ senāsanaṃ bhājitthā"ti? "evamāvuso"ti.</p>

<p>
<span class="parno">134</span>
<a class="ms" id="p_4v_1392"></a>
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
assajipunabbasukā bhikkhū saṇghikaṃ senāsanaṃ bhājessantī"ti. atha kho te
bhikkhū bhagavato etamatthaṃ ārocesuṃ … pe …   "saccaṃ kira, bhikkhave … pe …
"saccaṃ, bhagavā"ti. vigarahi buddho bhagavā … pe …   kathañhi nāma te, bhikkhave,
moghapurisā saṇghikaṃ senāsanaṃ bhājessanti? netaṃ, bhikkhave, appasannānaṃ vā
pasādāya … pe …   vigarahitvā … pe …   dhammiṃ kathaṃ katvā bhikkhū āmantesi—</p>

<p>
<span class="parno">135</span>
<a class="ms" id="p_4v_1393"></a>
"pañcimāni, bhikkhave, avebhangiyāni, na vibhajitabbāni, saṇghena vā gaṇena vā
puggalena vā. vibhattānipi avibhattāni honti. yo vibhajeyya, āpatti
thullaccayassa.</p>
<hr>

<p>
<span class="parno">136</span>
<a class="ms" id="p_4v_1394"></a>
katamāni pañca? ārāmo, ārāmavatthu—  idaṃ paṭhamaṃ avebhangiyaṃ, na
vibhajitabbaṃ, saṇghena vā gaṇena vā puggalena vā. vibhattampi avibhattaṃ hoti.
yo vibhajeyya, āpatti thullaccayassa.</p>
<hr>

<p>
<span class="parno">137</span>
<a class="ms" id="p_4v_1395"></a>
vihāro, vihāravatthu—  idaṃ dutiyaṃ avebhangiyaṃ, na vibhajitabbaṃ, saṇghena vā
gaṇena vā puggalena vā. vibhattampi avibhattaṃ hoti. yo vibhajeyya, āpatti
thullaccayassa.</p>

<p>
<span class="parno">138</span>
<a class="ms" id="p_4v_1396"></a>
mañco, pīṭhaṃ, bhisi, bibbohanaṃ—  idaṃ tatiyaṃ avebhangiyaṃ, na vibhajitabbaṃ,
saṇghena vā gaṇena vā puggalena vā. vibhattampi avibhattaṃ hoti. yo
vibhajeyya, āpatti thullaccayassa.</p>
<hr>

<p>
<span class="parno">139</span>
<a class="ms" id="p_4v_1397"></a>
lohakumbhī, lohabhāṇakaṃ, lohavārako, lohakaṭāhaṃ, vāsī, parasu, kuṭhārī,
kudālo, nikhādanaṃ—  idaṃ catutthaṃ avebhangiyaṃ, na vibhajitabbaṃ, saṇghena vā
gaṇena vā puggalena vā. vibhattampi avibhattaṃ hoti. yo vibhajeyya, āpatti
thullaccayassa.</p>

<p>
<span class="parno">140</span>
<a class="ms" id="p_4v_1398"></a>
vallī, veḷu, muñjaṃ, pabbajaṃ, tiṇaṃ, mattikā, dārubhaṇḍaṃ, mattikābhaṇḍaṃ—
idaṃ pañcamaṃ avebhangiyaṃ, na vibhajitabbaṃ, saṇghena vā gaṇena vā puggalena
vā. vibhattampi avibhattaṃ hoti. yo vibhajeyya, āpatti thullaccayassa. imāni
kho, bhikkhave, pañca avebhangiyāni, na vibhajitabbāni, saṇghena vā gaṇena vā
puggalena vā. vibhattānipi avibhattāni honti. yo vibhajeyya, āpatti
thullaccayassā"ti.</p>
<h3>3 navakammadānakathā</h3>

<p>
<span class="parno">141</span>
<a class="ms" id="p_4v_1399"></a>
<a class="msdiv" id="msdiv323"></a>
atha kho bhagavā kīṭāgirismiṃ yathābhirantaṃ viharitvā yena āḷavī tena cārikaṃ
pakkāmi. anupubbena cārikaṃ caramāno yena āḷavī tadavasari. tatra sudaṃ bhagavā
āḷaviyaṃ viharati aggāḷave cetiye. tena kho pana samayena āḷavakā bhikkhū
evarūpāni navakammāni denti—  piṇḍanikkhepanamattenapi navakammaṃ denti;
kuṭṭalepanamattenapi navakammaṃ denti; dvāraṭṭhapanamattenapi navakammaṃ denti;
aggaḷavaṭṭikaraṇamattenapi navakammaṃ denti; ālokasandhikaraṇamattenapi
navakammaṃ denti; setavaṇṇakaraṇamattenapi navakammaṃ denti;
kāḷavaṇṇakaraṇamattenapi navakammaṃ denti; gerukaparikammakaraṇamattenapi
navakammaṃ denti; chādanamattenapi navakammaṃ denti; bandhanamattenapi
navakammaṃ denti; bhaṇḍikāṭṭhapanamattenapi navakammaṃ denti;
khaṇḍaphullapaṭisankharaṇamattenapi navakammaṃ denti; paribhaṇḍakaraṇamattenapi
navakammaṃ denti; vīsativassikampi navakammaṃ denti; tiṃsavassikampi
navakammaṃ denti; yāvajīvikampi navakammaṃ denti; dhūmakālikampi pariyositaṃ
vihāraṃ navakammaṃ denti. ye te bhikkhū appicchā … pe …   te ujjhāyanti khiyyanti
vipācenti—  "kathañhi nāma āḷavakā bhikkhū evarūpāni navakammāni dassanti—
piṇḍanikkhepanamattenapi navakammaṃ dassanti; kuṭṭalepanamattenapi …
dvāraṭṭhapanamattenapi …   aggaḷavaṭṭikaraṇamattenapi …
ālokasandhikaraṇamattenapi …   setavaṇṇakaraṇamattenapi …
kāḷavaṇṇakaraṇamattenapi …   gerukaparikammakaraṇamattenapi …   chādanamattenapi …
bandhanamattenapi …   bhaṇḍikāṭṭhapanamattenapi …
khaṇḍaphullapaṭisankharaṇamattenapi …   paribhaṇḍakaraṇamattenapi …
vīsativassikampi …   tiṃsavassikampi …   yāvajīvikampi …   dhūmakālikampi pariyositaṃ
vihāraṃ navakammaṃ dassantī"ti. bhagavato etamatthaṃ ārocesuṃ … pe …   "saccaṃ
kira, bhikkhave … pe …   "saccaṃ, bhagavā"ti … pe …   vigarahitvā … pe …   dhammiṃ kathaṃ
katvā bhikkhū āmantesi—  "na, bhikkhave, piṇḍanikkhepanamattena navakammaṃ
dātabbaṃ … pe …   na kuṭṭalepanamattena navakammaṃ dātabbaṃ. na
dvāraṭṭhapanamattena navakammaṃ dātabbaṃ. na aggaḷavaṭṭikaraṇamattena
navakammaṃ dātabbaṃ. na ālokasandhikaraṇamattena navakammaṃ dātabbaṃ. na
setavaṇṇakaraṇamattena navakammaṃ dātabbaṃ. na kāḷavaṇṇakaraṇamattena
navakammaṃ dātabbaṃ. na gerukaparikammakaraṇamattena navakammaṃ dātabbaṃ. na
chādanamattena navakammaṃ dātabbaṃ. na bandhanamattena navakammaṃ dātabbaṃ. na
bhaṇḍikāṭṭhapanamattena navakammaṃ dātabbaṃ. na
khaṇḍaphullapaṭisankharaṇamattena navakammaṃ dātabbaṃ. na
paribhaṇḍakaraṇamattena navakammaṃ dātabbaṃ. na vīsativassikaṃ navakammaṃ
dātabbaṃ. na tiṃsavassikaṃ navakammaṃ dātabbaṃ. na yāvajīvikaṃ navakammaṃ
dātabbaṃ. na dhūmakālikampi pariyositaṃ vihāraṃ navakammaṃ dātabbaṃ. yo
dadeyya, āpatti dukkaṭassa. anujānāmi, bhikkhave, akataṃ vā vippakataṃ vā
navakammaṃ dātuṃ, khuddake vihāre kammaṃ oloketvā chappañcavassikaṃ navakammaṃ
dātuṃ, aḍḍhayoge kammaṃ oloketvā sattaṭṭhavassikaṃ navakammaṃ dātuṃ, mahallake
vihāre pāsāde vā kammaṃ oloketvā dasadvādasavassikaṃ navakammaṃ dātun"ti.</p>
<hr>

<p>
<span class="parno">142</span>
<a class="ms" id="p_4v_1400"></a>
tena kho pana samayena bhikkhū sabbe vihāre navakammaṃ denti. bhagavato
etamatthaṃ ārocesuṃ. "na, bhikkhave, sabbe vihāre navakammaṃ dātabbaṃ. yo
dadeyya, āpatti dukkaṭassā"ti.</p>

<p>
<span class="parno">143</span>
<a class="ms" id="p_4v_1401"></a>
tena kho pana samayena bhikkhū ekassa dve denti. bhagavato etamatthaṃ ārocesuṃ.
"na, bhikkhave, ekassa dve dātabbā. yo dadeyya, āpatti dukkaṭassā"ti.</p>

<p>
<span class="parno">144</span>
<a class="ms" id="p_4v_1402"></a>
tena kho pana samayena bhikkhū navakammaṃ gahetvā aññaṃ vāsenti. bhagavato
etamatthaṃ ārocesuṃ. "na, bhikkhave, navakammaṃ gahetvā añño vāsetabbo. yo
vāseyya, āpatti dukkaṭassā"ti.</p>

<p>
<span class="parno">145</span>
<a class="ms" id="p_4v_1403"></a>
tena kho pana samayena bhikkhū navakammaṃ gahetvā saṇghikaṃ paṭibāhenti.
bhagavato etamatthaṃ ārocesuṃ. "na, bhikkhave, navakammaṃ gahetvā saṇghikaṃ
paṭibāhitabbaṃ. yo paṭibāheyya, āpatti dukkaṭassa. anujānāmi, bhikkhave, ekaṃ
varaseyyaṃ gahetun"ti.</p>

<p>
<span class="parno">146</span>
<a class="ms" id="p_4v_1404"></a>
tena kho pana samayena bhikkhū nissīme ṭhitassa navakammaṃ denti. bhagavato
etamatthaṃ ārocesuṃ. "na, bhikkhave, nissīme ṭhitassa navakammaṃ dātabbaṃ. yo
dadeyya, āpatti dukkaṭassā"ti.</p>

<p>
<span class="parno">147</span>
<a class="ms" id="p_4v_1405"></a>
tena kho pana samayena bhikkhū navakammaṃ gahetvā sabbakālaṃ paṭibāhanti.
bhagavato etamatthaṃ ārocesuṃ. "na, bhikkhave, navakammaṃ gahetvā sabbakālaṃ
paṭibāhitabbaṃ. yo paṭibāheyya, āpatti dukkaṭassa. anujānāmi, bhikkhave,
vassānaṃ temāsaṃ paṭibāhituṃ, utukālaṃ pana na paṭibāhitun"ti.</p>

<p>
<span class="parno">148</span>
<a class="ms" id="p_4v_1406"></a>
tena kho pana samayena bhikkhū navakammaṃ gahetvā pakkamantipi, vibbhamantipi,
kālampi karonti; sāmaṇerāpi paṭijānanti; sikkhaṃ paccakkhātakāpi paṭijānanti;
antimavatthuṃ ajjhāpannakāpi paṭijānanti; ummattakāpi paṭijānanti;
khittacittāpi paṭijānanti; vedanāṭṭāpi paṭijānanti; āpattiyā adassane
ukkhittakāpi paṭijānanti; āpattiyā appaṭikamme ukkhittakāpi paṭijānanti;
pāpikāya diṭṭhiyā appaṭinissagge ukkhittakāpi paṭijānanti; paṇḍakāpi
paṭijānanti; theyyasaṃvāsakāpi paṭijānanti; titthiyapakkantakāpi paṭijānanti;
tiracchānagatāpi paṭijānanti; mātughātakāpi paṭijānanti; pitughātakāpi
paṭijānanti; arahantaghātakāpi paṭijānanti; bhikkhunidūsakāpi paṭijānanti;
saṇghabhedakāpi paṭijānanti; lohituppādakāpi paṭijānanti; ubhatobyañjanakāpi
paṭijānanti. bhagavato etamatthaṃ ārocesuṃ.</p>
<hr>

<p>
<span class="parno">149</span>
<a class="ms" id="p_4v_1407"></a>
"idha pana, bhikkhave, bhikkhu navakammaṃ gahetvā pakkamati—  mā saṇghassa
hāyīti aññassa dātabbaṃ.</p>

<p>
<span class="parno">150</span>
<a class="ms" id="p_4v_1408"></a>
idha pana, bhikkhave, bhikkhu navakammaṃ gahetvā vibbhamati … pe …   kālaṃ karoti,
sāmaṇero paṭijānāti, sikkhaṃ paccakkhātako paṭijānāti, antimavatthuṃ
ajjhāpannako paṭijānāti, ummattako paṭijānāti, khittacitto paṭijānāti,
vedanāṭṭo paṭijānāti, āpattiyā adassane ukkhittako paṭijānāti, āpattiyā
appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako
paṭijānāti, paṇḍako paṭijānāti, theyyasaṃvāsako paṭijānāti, titthiyapakkantako
paṭijānāti, tiracchānagato paṭijānāti, mātughātako paṭijānāti, pitughātako
paṭijānāti, arahantaghātako paṭijānāti, bhikkhunidūsako paṭijānāti,
saṇghabhedako paṭijānāti, lohituppādako paṭijānāti, ubhatobyañjanako
paṭijānāti—  mā saṇghassa hāyīti aññassa dātabbaṃ.</p>

<p>
<span class="parno">151</span>
<a class="ms" id="p_4v_1409"></a>
idha pana, bhikkhave, bhikkhu navakammaṃ gahetvā vippakate pakkamati—  mā
saṇghassa hāyīti aññassa dātabbaṃ.</p>

<p>
<span class="parno">152</span>
<a class="ms" id="p_4v_1410"></a>
idha pana, bhikkhave, bhikkhu navakammaṃ gahetvā vippakate vibbhamati … pe …
ubhatobyañjanako paṭijānāti—  mā saṇghassa hāyīti aññassa dātabbaṃ.</p>

<p>
<span class="parno">153</span>
<a class="ms" id="p_4v_1411"></a>
idha pana, bhikkhave, bhikkhu navakammaṃ gahetvā pariyosite pakkamati—
tassevetaṃ.</p>

<p>
<span class="parno">154</span>
<a class="ms" id="p_4v_1412"></a>
idha pana, bhikkhave, bhikkhu navakammaṃ gahetvā pariyosite vibbhamati … pe …
kālaṃ karoti, sāmaṇero paṭijānāti, sikkhaṃ paccakkhātako paṭijānāti,
antimavatthuṃ ajjhāpannako paṭijānāti—  saṇgho sāmī.</p>

<p>
<span class="parno">155</span>
<a class="ms" id="p_4v_1413"></a>
idha pana, bhikkhave, bhikkhu navakammaṃ gahetvā pariyosite ummattako
paṭijānāti, khittacitto paṭijānāti, vedanāṭṭo paṭijānāti, āpattiyā adassane
ukkhittako paṭijānāti, āpattiyā appaṭikamme ukkhittako paṭijānāti, pāpikāya
diṭṭhiyā appaṭinissagge ukkhittako paṭijānāti—  tassevetaṃ.</p>

<p>
<span class="parno">156</span>
<a class="ms" id="p_4v_1414"></a>
idha pana, bhikkhave, bhikkhu navakammaṃ gahetvā pariyosite paṇḍako paṭijānāti,
theyyasaṃvāsako paṭijānāti, titthiyapakkantako paṭijānāti, tiracchānagato
paṭijānāti, mātughātako paṭijānāti, pitughātako paṭijānāti, arahantaghātako
paṭijānāti, bhikkhunidūsako paṭijānāti, saṇghabhedako paṭijānāti, lohituppādako
paṭijānāti, ubhatobyañjanako paṭijānāti—  saṇgho sāmī"ti.</p>
<h3>4 aññatraparibhogapaṭikkhepādi</h3>

<p>
<span class="parno">157</span>
<a class="ms" id="p_4v_1415"></a>
<a class="msdiv" id="msdiv324"></a>
tena kho pana samayena bhikkhū aññatarassa upāsakassa vihāraparibhogaṃ
senāsanaṃ aññatra paribhuñjanti. atha kho so upāsako ujjhāyati khiyyati
vipāceti—  "kathañhi nāma bhadantā aññatra paribhogaṃ aññatra
paribhuñjissantī"ti. bhagavato etamatthaṃ ārocesuṃ. "na, bhikkhave, aññatra
paribhogo aññatra paribhuñjitabbo. yo paribhuñjeyya, āpatti dukkaṭassā"ti.</p>

<p>
<span class="parno">158</span>
<a class="ms" id="p_4v_1416"></a>
tena kho pana samayena bhikkhū uposathaggampi sannisajjampi harituṃ
kukkuccāyantā chamāya nisīdanti. gattānipi cīvarānipi paṃsukitāni honti.
bhagavato etamatthaṃ ārocesuṃ. "anujānāmi, bhikkhave, tāvakālikaṃ haritun"ti.</p>

<p>
<span class="parno">159</span>
<a class="ms" id="p_4v_1417"></a>
tena kho pana samayena saṇghassa mahāvihāro undriyati. bhikkhū kukkuccāyantā
senāsanaṃ nātiharanti. bhagavato etamatthaṃ ārocesuṃ. "anujānāmi, bhikkhave,
guttatthāya haritun"ti.</p>

<p>
<span class="parno">160</span>
<a class="ms" id="p_4v_1418"></a>
tena kho pana samayena saṇghassa senāsanaparikkhāriko mahaggho kambalo uppanno
hoti. bhagavato etamatthaṃ ārocesuṃ. "anujānāmi, bhikkhave, phātikammatthāya
parivattetun"ti.</p>

<p>
<span class="parno">161</span>
<a class="ms" id="p_4v_1419"></a>
tena kho pana samayena saṇghassa senāsanaparikkhārikaṃ mahagghaṃ dussaṃ
uppannaṃ hoti. bhagavato etamatthaṃ ārocesuṃ. "anujānāmi, bhikkhave,
phātikammatthāya parivattetun"ti.</p>
<hr>

<p>
<span class="parno">162</span>
<a class="ms" id="p_4v_1420"></a>
tena kho pana samayena saṇghassa acchacammaṃ uppannaṃ hoti. bhagavato
etamatthaṃ ārocesuṃ. "anujānāmi, bhikkhave, pādapuñchaniṃ kātun"ti.</p>

<p>
<span class="parno">163</span>
<a class="ms" id="p_4v_1421"></a>
tena kho pana samayena saṇghassa cakkalikaṃ uppannaṃ hoti. bhagavato etamatthaṃ
ārocesuṃ. "anujānāmi, bhikkhave, pādapuñchaniṃ kātun"ti.</p>

<p>
<span class="parno">164</span>
<a class="ms" id="p_4v_1422"></a>
tena kho pana samayena saṇghassa coḷakaṃ uppannaṃ hoti. bhagavato etamatthaṃ
ārocesuṃ. "anujānāmi, bhikkhave, pādapuñchaniṃ kātun"ti.</p>
<hr>

<p>
<span class="parno">165</span>
<a class="ms" id="p_4v_1423"></a>
tena kho pana samayena bhikkhū adhotehi pādehi senāsanaṃ akkamanti. senāsanaṃ
dussati. bhagavato etamatthaṃ ārocesuṃ. "na, bhikkhave, adhotehi pādehi
senāsanaṃ akkamitabbaṃ. yo akkameyya, āpatti dukkaṭassā"ti.</p>
<hr>

<p>
<span class="parno">166</span>
<a class="ms" id="p_4v_1424"></a>
tena kho pana samayena bhikkhū allehi pādehi senāsanaṃ akkamanti. senāsanaṃ
dussati. bhagavato etamatthaṃ ārocesuṃ. "na, bhikkhave, allehi pādehi senāsanaṃ
akkamitabbaṃ. yo akkameyya, āpatti dukkaṭassā"ti.</p>

<p>
<span class="parno">167</span>
<a class="ms" id="p_4v_1425"></a>
tena kho pana samayena bhikkhū saupāhanā senāsanaṃ akkamanti. senāsanaṃ
dussati. bhagavato etamatthaṃ ārocesuṃ. "na, bhikkhave, saupāhanena senāsanaṃ
akkamitabbaṃ. yo akkameyya, āpatti dukkaṭassā"ti.</p>
<hr>

<p>
<span class="parno">168</span>
<a class="ms" id="p_4v_1426"></a>
tena kho pana samayena bhikkhū parikammakatāya bhūmiyā niṭṭhubhanti. vaṇṇo
dussati. bhagavato etamatthaṃ ārocesuṃ. "na, bhikkhave, parikammakatāya bhūmiyā
niṭṭhubhitabbaṃ. yo niṭṭhubheyya, āpatti dukkaṭassa. anujānāmi, bhikkhave,
kheḷamallakan"ti.</p>
<hr>

<p>
<span class="parno">169</span>
<a class="ms" id="p_4v_1427"></a>
tena kho pana samayena mañcapādāpi pīṭhapādāpi parikammakataṃ bhūmiṃ
vilikhanti. bhagavato etamatthaṃ ārocesuṃ. "anujānāmi, bhikkhave, coḷakena
paliveṭhetun"ti.</p>

<p>
<span class="parno">170</span>
<a class="ms" id="p_4v_1428"></a>
tena kho pana samayena bhikkhū parikammakataṃ bhittiṃ apassenti. vaṇṇo dussati.
bhagavato etamatthaṃ ārocesuṃ. "na, bhikkhave, parikammakatā bhitti
apassetabbā. yo apasseyya, āpatti dukkaṭassa. anujānāmi, bhikkhave,
apassenaphalakan"ti. apassenaphalakaṃ heṭṭhato bhūmiṃ vilikhati, uparito
bhittiñca. bhagavato etamatthaṃ ārocesuṃ. "anujānāmi, bhikkhave, heṭṭhato ca
uparito ca coḷakena paliveṭhetun"ti.</p>

<p>
<span class="parno">171</span>
<a class="ms" id="p_4v_1429"></a>
tena kho pana samayena bhikkhū dhotapādakā nipajjituṃ kukkuccāyanti. bhagavato
etamatthaṃ ārocesuṃ. "anujānāmi, bhikkhave, paccattharitvā nipajjitun"ti.</p>
<h3>5 saṇghabhattādianujānana</h3>

<p>
<span class="parno">172</span>
<a class="ms" id="p_4v_1430"></a>
<a class="msdiv" id="msdiv325"></a>
atha kho bhagavā āḷaviyaṃ yathābhirantaṃ viharitvā yena rājagahaṃ tena cārikaṃ
pakkāmi. anupubbena cārikaṃ caramāno yena rājagahaṃ tadavasari. tatra sudaṃ
bhagavā rājagahe viharati veḷuvane kalandakanivāpe. tena kho pana samayena
rājagahaṃ dubbhikkhaṃ hoti. manussā na sakkonti saṇghabhattaṃ kātuṃ; icchanti
uddesabhattaṃ nimantanaṃ salākabhattaṃ pakkhikaṃ uposathikaṃ pāṭipadikaṃ kātuṃ.
bhagavato etamatthaṃ ārocesuṃ. "anujānāmi, bhikkhave, saṇghabhattaṃ
uddesabhattaṃ nimantanaṃ salākabhattaṃ pakkhikaṃ uposathikaṃ pāṭipadikan"ti.</p>
<h3>6 bhattuddesakasammuti</h3>

<p>
<span class="parno">173</span>
<a class="ms" id="p_4v_1431"></a>
<a class="msdiv" id="msdiv326"></a>
tena kho pana samayena chabbaggiyā bhikkhū attano varabhattāni gahetvā lāmakāni
bhattāni bhikkhūnaṃ denti. bhagavato etamatthaṃ ārocesuṃ. "anujānāmi,
bhikkhave, pañcahangehi samannāgataṃ bhikkhuṃ bhattuddesakaṃ sammannituṃ—  yo
na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na
bhayāgatiṃ gaccheyya, uddiṭṭhānuddiṭṭhañca jāneyya. evañca pana, bhikkhave,
sammannitabbo. paṭhamaṃ bhikkhu yācitabbo, yācitvā byattena bhikkhunā
paṭibalena saṇgho ñāpetabbo—</p>

<p>
<span class="parno">174</span>
<a class="ms" id="p_4v_1432"></a>
‘suṇātu me, bhante, saṇgho. yadi saṇghassa pattakallaṃ, saṇgho itthannāmaṃ
bhikkhuṃ bhattuddesakaṃ sammanneyya. esā ñatti.</p>

<p>
<span class="parno">175</span>
<a class="ms" id="p_4v_1433"></a>
suṇātu me, bhante, saṇgho. saṇgho itthannāmaṃ bhikkhuṃ bhattuddesakaṃ
sammannati. yassāyasmato khamati itthannāmassa bhikkhuno bhattuddesakassa
sammuti, so tuṇhassa; yassa nakkhamati, so bhāseyya.</p>

<p>
<span class="parno">176</span>
<a class="ms" id="p_4v_1434"></a>
sammato saṇghena itthannāmo bhikkhu bhattuddesako. khamati saṇghassa, tasmā
tuṇhī, evametaṃ dhārayāmī’"ti.</p>
<hr>

<p>
<span class="parno">177</span>
<a class="ms" id="p_4v_1435"></a>
atha kho bhattuddesakānaṃ bhikkhūnaṃ etadahosi—  "kathaṃ nu kho bhattaṃ
uddisitabban"ti? bhagavato etamatthaṃ ārocesuṃ. "anujānāmi, bhikkhave, salākāya
vā paṭṭikāya vā upanibandhitvā opuñjitvā bhattaṃ uddisitun"ti.</p>
<h3>7 senāsanapaññāpakādisammuti</h3>

<p>
<span class="parno">178</span>
<a class="ms" id="p_4v_1436"></a>
<a class="msdiv" id="msdiv327"></a>
tena kho pana samayena saṇghassa senāsanapaññāpako na hoti … pe …   bhaṇḍāgāriko na
hoti … pe …   cīvarappaṭiggāhako na hoti … pe …   cīvarabhājako na hoti … pe …
yāgubhājako na hoti … pe …   phalabhājako na hoti … pe …   khajjakabhājako na hoti.
khajjakaṃ abhājiyamānaṃ nassati. bhagavato etamatthaṃ ārocesuṃ. "anujānāmi,
bhikkhave, pañcahangehi samannāgataṃ bhikkhuṃ khajjakabhājakaṃ sammannituṃ—  yo
na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na
bhayāgatiṃ gaccheyya, bhājitābhājitañca jāneyya. evañca pana, bhikkhave,
sammannitabbo. paṭhamaṃ bhikkhu yācitabbo, yācitvā byattena bhikkhunā
paṭibalena saṇgho ñāpetabbo—</p>

<p>
<span class="parno">179</span>
<a class="ms" id="p_4v_1437"></a>
‘suṇātu me, bhante, saṇgho. yadi saṇghassa pattakallaṃ, saṇgho itthannāmaṃ
bhikkhuṃ khajjakabhājakaṃ sammanneyya. esā ñatti.</p>

<p>
<span class="parno">180</span>
<a class="ms" id="p_4v_1438"></a>
suṇātu me, bhante, saṇgho. saṇgho itthannāmaṃ bhikkhuṃ khajjakabhājakaṃ
sammannati. yassāyasmato khamati itthannāmassa bhikkhuno khajjakabhājakassa
sammuti, so tuṇhassa; yassa nakkhamati, so bhāseyya.</p>

<p>
<span class="parno">181</span>
<a class="ms" id="p_4v_1439"></a>
sammato saṇghena itthannāmo bhikkhu khajjakabhājako. khamati saṇghassa, tasmā
tuṇhī, evametaṃ dhārayāmī’"ti.</p>
<h3>8 appamattakavissajjakasammuti</h3>

<p>
<span class="parno">182</span>
<a class="ms" id="p_4v_1440"></a>
<a class="msdiv" id="msdiv328"></a>
tena kho pana samayena saṇghassa bhaṇḍāgāre appamattako parikkhāro uppanno
hoti. bhagavato etamatthaṃ ārocesuṃ. "anujānāmi, bhikkhave, pañcahangehi
samannāgataṃ bhikkhuṃ appamattakavissajjakaṃ sammannituṃ—  yo na chandāgatiṃ
gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ
gaccheyya, vissajjitāvissajjitañca jāneyya. evañca pana, bhikkhave,
sammannitabbo. paṭhamaṃ bhikkhu yācitabbo, yācitvā byattena bhikkhunā
paṭibalena saṇgho ñāpetabbo—</p>

<p>
<span class="parno">183</span>
<a class="ms" id="p_4v_1441"></a>
‘suṇātu me, bhante, saṇgho. yadi saṇghassa pattakallaṃ, saṇgho itthannāmaṃ
bhikkhuṃ appamattakavissajjakaṃ sammanneyya. esā ñatti.</p>

<p>
<span class="parno">184</span>
<a class="ms" id="p_4v_1442"></a>
suṇātu me, bhante, saṇgho. saṇgho itthannāmaṃ bhikkhuṃ appamattakavissajjakaṃ
sammannati. yassāyasmato khamati itthannāmassa bhikkhuno
appamattakavissajjakassa sammuti, so tuṇhassa; yassa nakkhamati, so bhāseyya.</p>

<p>
<span class="parno">185</span>
<a class="ms" id="p_4v_1443"></a>
sammato saṇghena itthannāmo bhikkhu appamattakavissajjako. khamati saṇghassa,
tasmā tuṇhī, evametaṃ dhārayāmī’"ti.</p>

<p>
<span class="parno">186</span>
<a class="ms" id="p_4v_1444"></a>
tena appamattakavissajjakena bhikkhunā ekā sūci dātabbā, satthakaṃ dātabbaṃ,
upāhanā dātabbā, kāyabandhanaṃ dātabbaṃ, aṃsabaddhako dātabbo, parissāvanaṃ
dātabbaṃ, dhammakaraṇo dātabbo, kusi dātabbā, aḍḍhakusi dātabbā, maṇḍalaṃ
dātabbaṃ, aḍḍhamaṇḍalaṃ dātabbaṃ, anuvāto dātabbo, paribhaṇḍaṃ dātabbaṃ. sace
hoti saṇghassa sappi vā telaṃ vā madhu vā phāṇitaṃ vā, sakiṃ paṭisāyituṃ
dātabbaṃ. sace punapi attho hoti, punapi dātabbaṃ.</p>
<h3>9 sāṭiyaggāhāpakādisammuti</h3>

<p>
<span class="parno">187</span>
<a class="ms" id="p_4v_1445"></a>
<a class="msdiv" id="msdiv329"></a>
tena kho pana samayena saṇghassa sāṭiyaggāhāpako na hoti … pe …   pattaggāhāpako na
hoti … pe …   ārāmikapesako na hoti … pe …   sāmaṇerapesako na hoti. sāmaṇerā
apesiyamānā kammaṃ na karonti. bhagavato etamatthaṃ ārocesuṃ. "anujānāmi,
bhikkhave, pañcahangehi samannāgataṃ bhikkhuṃ sāmaṇerapesakaṃ sammannituṃ—  yo
na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na
bhayāgatiṃ gaccheyya, pesitāpesitañca jāneyya. evañca pana, bhikkhave,
sammannitabbo. paṭhamaṃ bhikkhu yācitabbo, yācitvā byattena bhikkhunā
paṭibalena saṇgho ñāpetabbo—</p>

<p>
<span class="parno">188</span>
<a class="ms" id="p_4v_1446"></a>
‘suṇātu me, bhante, saṇgho. yadi saṇghassa pattakallaṃ, saṇgho itthannāmaṃ
bhikkhuṃ sāmaṇerapesakaṃ sammanneyya. esā ñatti.</p>

<p>
<span class="parno">189</span>
<a class="ms" id="p_4v_1447"></a>
suṇātu me, bhante, saṇgho. saṇgho itthannāmaṃ bhikkhuṃ sāmaṇerapesakaṃ
sammannati. yassāyasmato khamati itthannāmassa bhikkhuno sāmaṇerapesakassa
sammuti, so tuṇhassa; yassa nakkhamati, so bhāseyya.</p>

<p>
<span class="parno">190</span>
<a class="ms" id="p_4v_1448"></a>
sammato saṇghena itthannāmo bhikkhu sāmaṇerapesako. khamati saṇghassa, tasmā
tuṇhī, evametaṃ dhārayāmī’"ti.</p>
<hr>
<p class="endsutta">
<span class="parno">191</span>
<a class="ms" id="p_4v_1449"></a>
tatiyabhāṇavāro niṭṭhito.<br>
senāsanakkhandhako chaṭṭho.</p>
<p class="endsection summary">
<span class="parno">192</span>
<a class="ms" id="p_4v_1450"></a>
tassuddānaṃ</p>
<hr>
<blockquote>

<p>
<span class="parno">193</span>
<a class="ms" id="p_4v_1451"></a>
vihāraṃ buddhaseṭṭhena,<br>
apaññattaṃ tadā ahu;<br>
tahaṃ tahaṃ nikkhamanti,<br>
vāsā te jinasāvakā.</p>

<p>
<span class="parno">194</span>
<a class="ms" id="p_4v_1452"></a>
seṭṭhī gahapati disvā,<br>
bhikkhūnaṃ idamabravi;<br>
kārāpeyyaṃ vaseyyātha,<br>
paṭipucchiṃsu nāyakaṃ.</p>

<p>
<span class="parno">195</span>
<a class="ms" id="p_4v_1453"></a>
vihāraṃ aḍḍhayogañca,<br>
pāsādaṃ hammiyaṃ guhaṃ;<br>
pañcaleṇaṃ anuññāsi,<br>
vihāre seṭṭhi kārayi.</p>

<p>
<span class="parno">196</span>
<a class="ms" id="p_4v_1454"></a>
jano vihāraṃ kāreti,<br>
akavāṭaṃ asaṃvutaṃ;<br>
kavāṭaṃ piṭṭhasanghāṭaṃ,<br>
udukkhalañca uttari.</p>
</blockquote>
<hr>
<blockquote>

<p>
<span class="parno">197</span>
<a class="ms" id="p_4v_1455"></a>
āviñchanacchiddaṃ rajjuṃ,<br>
vaṭṭiñca kapisīsakaṃ;<br>
sūcighaṭitāḷacchiddaṃ,<br>
lohakaṭṭhavisāṇakaṃ.</p>

<p>
<span class="parno">198</span>
<a class="ms" id="p_4v_1456"></a>
yantakaṃ sūcikañceva,<br>
chadanaṃ ullittāvalittaṃ;<br>
vedijālasalākañca,<br>
cakkali santharena ca.</p>

<p>
<span class="parno">199</span>
<a class="ms" id="p_4v_1457"></a>
miḍḍhi bidalamañcañca,<br>
sosānikamasārako;<br>
bundikuḷirapādañca,<br>
āhaccāsandi uccake.</p>

<p>
<span class="parno">200</span>
<a class="ms" id="p_4v_1458"></a>
sattango ca bhaddapīṭhaṃ,<br>
pīṭhakeḷakapādakaṃ;<br>
āmalāphalakā kocchā,<br>
palālapīṭhameva ca.</p>
</blockquote>
<hr>
<blockquote>

<p>
<span class="parno">201</span>
<a class="ms" id="p_4v_1459"></a>
uccāhipaṭipādakā,<br>
aṭṭhanguli ca pādakā;<br>
suttaṃ aṭṭhapadaṃ coḷaṃ,<br>
tūlikaṃ aḍḍhakāyikaṃ.</p>

<p>
<span class="parno">202</span>
<a class="ms" id="p_4v_1460"></a>
giraggo bhisiyo cāpi,<br>
dussaṃ senāsanampi ca;<br>
onaddhaṃ heṭṭhā patati,<br>
uppāṭetvā haranti ca.</p>

<p>
<span class="parno">203</span>
<a class="ms" id="p_4v_1461"></a>
bhattiñca hatthabhattiñca,<br>
anuññāsi tathāgato;<br>
titthiyā vihāre cāpi,<br>
thusaṃ saṇhañca mattikā.</p>

<p>
<span class="parno">204</span>
<a class="ms" id="p_4v_1462"></a>
ikkāsaṃ pāṇikaṃ kuṇḍaṃ,<br>
sāsapaṃ sitthatelakaṃ;<br>
ussanne paccuddharituṃ,<br>
pharusaṃ gaṇḍumattikaṃ.</p>
</blockquote>
<hr>
<blockquote>

<p>
<span class="parno">205</span>
<a class="ms" id="p_4v_1463"></a>
ikkāsaṃ paṭibhānañca,<br>
nīcā cayo ca āruhaṃ;<br>
paripatanti āḷakā,<br>
aḍḍhakuṭṭaṃ tayo puna.</p>

<p>
<span class="parno">206</span>
<a class="ms" id="p_4v_1464"></a>
khuddake kuṭṭapādo ca,<br>
ovassati saraṃ khilaṃ;<br>
cīvaravaṃsaṃ rajjuñca,<br>
āḷindaṃ kiṭikena ca.</p>

<p>
<span class="parno">207</span>
<a class="ms" id="p_4v_1465"></a>
ālambanaṃ tiṇacuṇṇaṃ,<br>
heṭṭhāmagge nayaṃ kare;<br>
ajjhokāse otappati,<br>
sālaṃ heṭṭhā ca bhājanaṃ.</p>

<p>
<span class="parno">208</span>
<a class="ms" id="p_4v_1466"></a>
vihāro koṭṭhako ceva,<br>
pariveṇaggisālakaṃ;<br>
ārāme ca puna koṭṭhe,<br>
heṭṭhaññeva nayaṃ kare.</p>
</blockquote>
<hr>
<blockquote>

<p>
<span class="parno">209</span>
<a class="ms" id="p_4v_1467"></a>
sudhaṃ anāthapiṇḍi ca,<br>
saddho sītavanaṃ agā;<br>
diṭṭhadhammo nimantesi,<br>
saha saṇghena nāyakaṃ.</p>

<p>
<span class="parno">210</span>
<a class="ms" id="p_4v_1468"></a>
āṇāpesantarāmagge,<br>
ārāmaṃ kārayī gaṇo;<br>
vesāliyaṃ navakammaṃ,<br>
purato ca pariggahi.</p>

<p>
<span class="parno">211</span>
<a class="ms" id="p_4v_1469"></a>
ko arahati bhattagge,<br>
tittirañca avandiyā;<br>
pariggahitantaragharā,<br>
tūlo sāvatthi osari.</p>

<p>
<span class="parno">212</span>
<a class="ms" id="p_4v_1470"></a>
patiṭṭhāpesi ārāmaṃ,<br>
bhattagge ca kolāhalaṃ;<br>
gilānā varaseyyā ca,<br>
lesā sattarasā tahiṃ.</p>
</blockquote>
<hr>
<blockquote>

<p>
<span class="parno">213</span>
<a class="ms" id="p_4v_1471"></a>
kena nu kho kathaṃ nu kho,<br>
vihāraggena bhājayi;<br>
pariveṇaṃ anubhāgañca,<br>
akāmā bhāgaṃ no dade.</p>

<p>
<span class="parno">214</span>
<a class="ms" id="p_4v_1472"></a>
nissīmaṃ sabbakālañca,<br>
gāhā senāsane tayo;<br>
upanando ca vaṇṇesi,<br>
ṭhitakā samakāsanā.</p>

<p>
<span class="parno">215</span>
<a class="ms" id="p_4v_1473"></a>
samānāsanikā bhindiṃsu,<br>
tivaggā ca duvaggikaṃ;<br>
asamānāsanikā dīghaṃ,<br>
sāḷindaṃ paribhuñjituṃ.</p>

<p>
<span class="parno">216</span>
<a class="ms" id="p_4v_1474"></a>
ayyikā ca avidūre,<br>
bhājitañca kīṭāgire;<br>
āḷavī piṇḍakakuṭṭehi,<br>
dvāraaggaḷavaṭṭikā.</p>
</blockquote>
<hr>
<blockquote>

<p>
<span class="parno">217</span>
<a class="ms" id="p_4v_1475"></a>
ālokasetakāḷañca,<br>
geruchādanabandhanā;<br>
bhaṇḍikhaṇḍaparibhaṇḍaṃ,<br>
vīsa tiṃsā ca kālikā.</p>

<p>
<span class="parno">218</span>
<a class="ms" id="p_4v_1476"></a>
osite akataṃ vippaṃ,<br>
khudde chappañcavassikaṃ;<br>
aḍḍhayoge ca sattaṭṭha,<br>
mahalle dasa dvādasa.</p>

<p>
<span class="parno">219</span>
<a class="ms" id="p_4v_1477"></a>
sabbaṃ vihāraṃ ekassa,<br>
aññaṃ vāsenti saṇghikaṃ;<br>
nissīmaṃ sabbakālañca,<br>
pakkami vibbhamanti ca.</p>

<p>
<span class="parno">220</span>
<a class="ms" id="p_4v_1478"></a>
kālañca sāmaṇerañca,<br>
sikkhāpaccakkhaantimaṃ;<br>
ummattakhittacittā ca,<br>
vedanāpattidassanā.</p>
</blockquote>
<hr>
<blockquote>

<p>
<span class="parno">221</span>
<a class="ms" id="p_4v_1479"></a>
appaṭikammadiṭṭhiyā,<br>
paṇḍakā theyyatitthiyā;<br>
tiracchānamātupitu,<br>
arahantā ca dūsakā.</p>

<p>
<span class="parno">222</span>
<a class="ms" id="p_4v_1480"></a>
bhedakā lohituppādā,<br>
ubhato cāpi byañjanakā;<br>
mā saṇghassa parihāyi,<br>
kammaṃ aññassa dātave.</p>

<p>
<span class="parno">223</span>
<a class="ms" id="p_4v_1481"></a>
vippakate ca aññassa,<br>
kate tasseva pakkame;<br>
vibbhamati kālankato,<br>
sāmaṇero ca jāyati.</p>

<p>
<span class="parno">224</span>
<a class="ms" id="p_4v_1482"></a>
paccakkhāto ca sikkhāya,<br>
antimajjhāpannako yadi;<br>
saṇghova sāmiko hoti,<br>
ummattakhittavedanā.</p>
</blockquote>
<hr>
<blockquote>

<p>
<span class="parno">225</span>
<a class="ms" id="p_4v_1483"></a>
adassanāppaṭikamme,<br>
diṭṭhi tasseva hoti taṃ;<br>
paṇḍako theyyatitthī ca,<br>
tiracchānamātupettikaṃ.</p>

<p>
<span class="parno">226</span>
<a class="ms" id="p_4v_1484"></a>
ghātako dūsako cāpi,<br>
bhedalohitabyañjanā;<br>
paṭijānāti yadi so,<br>
saṇghova hoti sāmiko.</p>

<p>
<span class="parno">227</span>
<a class="ms" id="p_4v_1485"></a>
harantaññatra kukkuccaṃ,<br>
undriyati ca kambalaṃ;<br>
dussañca cammacakkalī,<br>
coḷakaṃ akkamanti ca.</p>

<p>
<span class="parno">228</span>
<a class="ms" id="p_4v_1486"></a>
allā upāhanāniṭṭhu,<br>
likhanti apassenti ca;<br>
apassenaṃ likhateva,<br>
dhotapaccattharena ca.</p>
</blockquote>
<hr>
<blockquote>

<p>
<span class="parno">229</span>
<a class="ms" id="p_4v_1487"></a>
rājagahe na sakkonti,<br>
lāmakaṃ bhattuddesakaṃ;<br>
kathaṃ nu kho paññāpakaṃ,<br>
bhaṇḍāgārikasammuti.</p>

<p>
<span class="parno">230</span>
<a class="ms" id="p_4v_1488"></a>
paṭiggāhabhājako cāpi,<br>
yāgu ca phalabhājako;<br>
khajjakabhājako ceva,<br>
appamattakavissajje.</p>

<p>
<span class="parno">231</span>
<a class="ms" id="p_4v_1489"></a>
sāṭiyaggāhāpako ceva,<br>
tatheva pattaggāhako;<br>
ārāmikasāmaṇera,<br>
pesakassa ca sammuti.</p>

<p>
<span class="parno">232</span>
<a class="ms" id="p_4v_1490"></a>
sabbābhibhū lokavidū,<br>
hitacitto vināyako;<br>
leṇatthañca sukhatthañca,<br>
jhāyituñca vipassitunti.</p>
</blockquote>
<hr>
<p class="endsection">
<span class="parno">233</span>
<a class="ms" id="p_4v_1491"></a>
senāsanakkhandhako niṭṭhito.</p>

</div><!--End Pali-->
</section>

<div id="nextprev"><a id="previous-sutta" href="../vi/kd17.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/kd.html">Khandaka</a>Khandaka 16 - Lodgings
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
