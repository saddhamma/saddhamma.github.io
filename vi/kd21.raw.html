<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Khandaka 21</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a class="pressed" href="../vi/kd.html">Khandaka</a></li>
			<li><a href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<h2>Khandaka 21 <span class="minor">(Culavagga 11)</span> - The First Counsel</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span></li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->

<p>
<span class="parno">1</span>
<a class="ms" id="p_4v_2176"></a>
<a class="msdiv" id="msdiv437"></a>
atha kho āyasmā mahākassapo bhikkhū āmantesi—  "ekamidāhaṃ, āvuso, samayaṃ
pāvāya kusināraṃ addhānamaggappaṭipanno mahatā bhikkhusaṇghena saddhiṃ
pañcamattehi bhikkhusatehi. atha khvāhaṃ, āvuso, maggā okkamma aññatarasmiṃ
rukkhamūle nisīdiṃ.</p>

<p>
<span class="parno">2</span>
<a class="ms" id="p_4v_2177"></a>
tena kho pana samayena aññataro ājīvako kusinārāya mandāravapupphaṃ gahetvā
pāvaṃ addhānamaggappaṭipanno hoti. addasaṃ kho ahaṃ, āvuso, taṃ ājīvakaṃ
dūratova āgacchantaṃ. disvāna taṃ ājīvakaṃ etadavocaṃ—  ‘apāvuso, amhākaṃ
satthāraṃ jānāsī’ti? ‘āmāvuso, jānāmi. ajja sattāhaparinibbuto samaṇo gotamo.
tato me idaṃ mandāravapupphaṃ gahitan’ti. tatrāvuso, ye te bhikkhū avītarāgā
appekacce bāhā paggayha kandanti, chinnapātaṃ papatanti, āvaṭṭanti, vivaṭṭanti—
atikhippaṃ bhagavā parinibbuto, atikhippaṃ sugato parinibbuto, atikhippaṃ
cakkhuṃ loke antarahitanti. ye pana te bhikkhū vītarāgā te satā sampajānā
adhivāsenti—  aniccā sankhārā, taṃ kutettha labbhāti.</p>

<p>
<span class="parno">3</span>
<a class="ms" id="p_4v_2178"></a>
atha khvāhaṃ, āvuso, te bhikkhū etadavocaṃ—  ‘alaṃ, āvuso, mā socittha; mā
paridevittha. nanvetaṃ, āvuso, bhagavatā paṭikacceva akkhātaṃ—  sabbeheva
piyehi manāpehi nānābhāvo vinābhāvo aññathābhāvo. taṃ kutettha āvuso labbhā,
yaṃ taṃ jātaṃ bhūtaṃ sankhataṃ palokadhammaṃ, taṃ vata mā palujjīti—  netaṃ
ṭhānaṃ vijjatī’ti.</p>
<hr>

<p>
<span class="parno">4</span>
<a class="ms" id="p_4v_2179"></a>
tena kho panāvuso, samayena subhaddo nāma vuḍḍhapabbajito tassaṃ parisāyaṃ
nisinno hoti. atha kho, āvuso, subhaddo vuḍḍhapabbajito te bhikkhū etadavoca—
‘alaṃ, āvuso, mā socittha; mā paridevittha. sumuttā mayaṃ tena mahāsamaṇena;
upaddutā ca mayaṃ homa—  idaṃ vo kappati, idaṃ vo na kappatīti. idāni pana
mayaṃ yaṃ icchissāma taṃ karissāma, yaṃ na icchissāma na taṃ karissāmā’ti.
handa mayaṃ, āvuso, dhammañca vinayañca sangāyāma. pure adhammo dippati, dhammo
paṭibāhiyyati; pure avinayo dippati vinayo paṭibāhiyyati; pure adhammavādino
balavanto honti, dhammavādino dubbalā honti; pure avinayavādino balavanto
honti, vinayavādino dubbalā hontī"ti.</p>

<p>
<span class="parno">5</span>
<a class="ms" id="p_4v_2180"></a>
"tena hi, bhante, thero bhikkhū uccinatū"ti. atha kho āyasmā mahākassapo
ekenūnapañcaarahantasatāni uccini. bhikkhū āyasmantaṃ mahākassapaṃ etadavocuṃ—
"ayaṃ, bhante, āyasmā ānando kiñcāpi sekkho, abhabbo chandā dosā mohā bhayā
agatiṃ gantuṃ. bahu ca anena bhagavato santike dhammo ca vinayo ca pariyatto.
tena hi, bhante, thero āyasmantampi ānandaṃ uccinatū"ti. atha kho āyasmā
mahākassapo āyasmantampi ānandaṃ uccini.</p>

<p>
<span class="parno">6</span>
<a class="ms" id="p_4v_2181"></a>
atha kho therānaṃ bhikkhūnaṃ etadahosi—  "kattha nu kho mayaṃ dhammañca
vinayañca sangāyeyyāmā"ti? atha kho therānaṃ bhikkhūnaṃ etadahosi—  "rājagahaṃ
kho mahāgocaraṃ pahūtasenāsanaṃ, yannūna mayaṃ rājagahe vassaṃ vasantā
dhammañca vinayañca sangāyeyyāma. na aññe bhikkhū rājagahe vassaṃ
upagaccheyyun"ti.</p>
<hr>

<p>
<span class="parno">7</span>
<a class="ms" id="p_4v_2182"></a>
atha kho āyasmā mahākassapo saṇghaṃ ñāpesi—</p>

<p>
<span class="parno">8</span>
<a class="ms" id="p_4v_2183"></a>
<a class="msdiv" id="msdiv438"></a>
"suṇātu me, āvuso, saṇgho. yadi saṇghassa pattakallaṃ, saṇgho imāni pañca
bhikkhusatāni sammanneyya—  rājagahe vassaṃ vasantāni dhammañca vinayañca
sangāyituṃ, na aññehi bhikkhūhi rājagahe vassaṃ vasitabbanti. esā ñatti.</p>

<p>
<span class="parno">9</span>
<a class="ms" id="p_4v_2184"></a>
suṇātu me, āvuso, saṇgho. imāni pañca bhikkhusatāni sammannati—  rājagahe
vassaṃ vasantāni dhammañca vinayañca sangāyituṃ, na aññehi bhikkhūhi rājagahe
vassaṃ vasitabbanti. yassāyasmato khamati imesaṃ pañcannaṃ bhikkhusatānaṃ
sammuti—  rājagahe vassaṃ vasantānaṃ dhammañca vinayañca sangāyituṃ, na aññehi
bhikkhūhi rājagahe vassaṃ vasitabbanti—  so tuṇhassa; yassa nakkhamati, so
bhāseyya.</p>

<p>
<span class="parno">10</span>
<a class="ms" id="p_4v_2185"></a>
sammatāni saṇghena imāni pañca bhikkhusatāni rājagahe vassaṃ vasantāni
dhammañca vinayañca sangāyituṃ, na aññehi bhikkhūhi rājagahe vassaṃ
vasitabbanti. khamati saṇghassa, tasmā tuṇhī, evametaṃ dhārayāmī"ti.</p>
<hr>

<p>
<span class="parno">11</span>
<a class="ms" id="p_4v_2186"></a>
atha kho therā bhikkhū rājagahaṃ agamaṃsu dhammañca vinayañca sangāyituṃ. atha
kho therānaṃ bhikkhūnaṃ etadahosi—  "bhagavatā kho, āvuso,
khaṇḍaphullapaṭisankharaṇaṃ vaṇṇitaṃ. handa mayaṃ, āvuso, paṭhamaṃ māsaṃ
khaṇḍaphullaṃ paṭisankharoma; majjhimaṃ māsaṃ sannipatitvā dhammañca vinayañca
sangāyissāmā"ti.</p>
<hr>

<p>
<span class="parno">12</span>
<a class="ms" id="p_4v_2187"></a>
atha kho therā bhikkhū paṭhamaṃ māsaṃ khaṇḍaphullaṃ paṭisankhariṃsu. atha kho
āyasmā ānando—  "sve sannipāto na kho metaṃ patirūpaṃ, yohaṃ sekkho samāno
sannipātaṃ gaccheyyan"ti—  bahudeva rattiṃ kāyagatāya satiyā vītināmetvā
rattiyā paccūsasamayaṃ "nipajjissāmī"ti kāyaṃ āvajjesi. appattañca sīsaṃ
bibbohanaṃ, bhūmito ca pādā muttā. etasmiṃ antare anupādāya āsavehi cittaṃ
vimucci.</p>
<hr>

<p>
<span class="parno">13</span>
<a class="ms" id="p_4v_2188"></a>
<a class="msdiv" id="msdiv439"></a>
atha kho āyasmā ānando arahā samāno sannipātaṃ agamāsi. atha kho āyasmā
mahākassapo saṇghaṃ ñāpesi—</p>

<p>
<span class="parno">14</span>
<a class="ms" id="p_4v_2189"></a>
"suṇātu me, āvuso, saṇgho. yadi saṇghassa pattakallaṃ, ahaṃ upāliṃ vinayaṃ
puccheyyan"ti.</p>
<hr>

<p>
<span class="parno">15</span>
<a class="ms" id="p_4v_2190"></a>
āyasmā upāli saṇghaṃ ñāpesi—</p>

<p>
<span class="parno">16</span>
<a class="ms" id="p_4v_2191"></a>
"suṇātu me, bhante, saṇgho. yadi saṇghassa pattakallaṃ, ahaṃ āyasmatā
mahākassapena vinayaṃ puṭṭho vissajjeyyan"ti.</p>
<hr>

<p>
<span class="parno">17</span>
<a class="ms" id="p_4v_2192"></a>
atha kho āyasmā mahākassapo āyasmantaṃ upāliṃ etadavoca—  "paṭhamaṃ, āvuso
upāli, pārājikaṃ kattha paññattan"ti? "vesāliyaṃ, bhante"ti. "kaṃ ārabbhā"ti?
"sudinnaṃ kalandaputtaṃ ārabbhā"ti. "kismiṃ vatthusmin"ti? "methunadhamme"ti.
atha kho āyasmā mahākassapo āyasmantaṃ upāliṃ paṭhamassa pārājikassa vatthumpi
pucchi, nidānampi pucchi, puggalampi pucchi, paññattimpi pucchi, anupaññattimpi
pucchi, āpattimpi pucchi, anāpattimpi pucchi.</p>
<hr>

<p>
<span class="parno">18</span>
<a class="ms" id="p_4v_2193"></a>
"dutiyaṃ panāvuso upāli, pārājikaṃ kattha paññattan"ti? "rājagahe, bhante"ti.
"kaṃ ārabbhā"ti? "dhaniyaṃ kumbhakāraputtaṃ ārabbhā"ti. "kismiṃ vatthusmin"ti?
"adinnādāne"ti. atha kho āyasmā mahākassapo āyasmantaṃ upāliṃ dutiyassa
pārājikassa vatthumpi pucchi, nidānampi pucchi, puggalampi pucchi, paññattimpi
pucchi, anupaññattimpi pucchi, āpattimpi pucchi, anāpattimpi pucchi.</p>

<p>
<span class="parno">19</span>
<a class="ms" id="p_4v_2194"></a>
"tatiyaṃ panāvuso upāli, pārājikaṃ kattha paññattan"ti? "vesāliyaṃ, bhante"ti.
"kaṃ ārabbhā"ti? "sambahule bhikkhū ārabbhā"ti. "kismiṃ vatthusmin"ti?
"manussaviggahe"ti. atha kho āyasmā mahākassapo āyasmantaṃ upāliṃ tatiyassa
pārājikassa vatthumpi pucchi, nidānampi pucchi, puggalampi pucchi, paññattimpi
pucchi, anupaññattimpi pucchi, āpattimpi pucchi, anāpattimpi pucchi.</p>
<hr>

<p>
<span class="parno">20</span>
<a class="ms" id="p_4v_2195"></a>
"catutthaṃ panāvuso upāli, pārājikaṃ kattha paññattan"ti? "vesāliyaṃ,
bhante"ti. "kaṃ ārabbhā"ti? "vaggumudātīriye bhikkhū ārabbhā"ti. "kismiṃ
vatthusmin"ti? "uttarimanussadhamme"ti. atha kho āyasmā mahākassapo āyasmantaṃ
upāliṃ catutthassa pārājikassa vatthumpi pucchi, nidānampi pucchi, puggalampi
pucchi, paññattimpi pucchi, anupaññattimpi pucchi, āpattimpi pucchi,
anāpattimpi pucchi.</p>
<hr>

<p>
<span class="parno">21</span>
<a class="ms" id="p_4v_2196"></a>
eteneva upāyena ubhatovibhange pucchi. puṭṭho puṭṭho āyasmā upāli vissajjesi.</p>

<p>
<span class="parno">22</span>
<a class="ms" id="p_4v_2197"></a>
<a class="msdiv" id="msdiv440"></a>
atha kho āyasmā mahākassapo saṇghaṃ ñāpesi—</p>

<p>
<span class="parno">23</span>
<a class="ms" id="p_4v_2198"></a>
"suṇātu me, āvuso, saṇgho. yadi saṇghassa pattakallaṃ, ahaṃ ānandaṃ dhammaṃ
puccheyyan"ti.</p>

<p>
<span class="parno">24</span>
<a class="ms" id="p_4v_2199"></a>
āyasmā ānando saṇghaṃ ñāpesi—</p>

<p>
<span class="parno">25</span>
<a class="ms" id="p_4v_2200"></a>
"suṇātu me, bhante, saṇgho. yadi saṇghassa pattakallaṃ, ahaṃ āyasmatā
mahākassapena dhammaṃ puṭṭho vissajjeyyan"ti.</p>
<hr>

<p>
<span class="parno">26</span>
<a class="ms" id="p_4v_2201"></a>
atha kho āyasmā mahākassapo āyasmantaṃ ānandaṃ etadavoca—  "brahmajālaṃ, āvuso
ānanda, kattha bhāsitan"ti? "antarā ca, bhante, rājagahaṃ antarā ca nāḷandaṃ
rājāgārake ambalaṭṭhikāyā"ti. "kaṃ ārabbhā"ti? "suppiyañca paribbājakaṃ
brahmadattañca māṇavan"ti. atha kho āyasmā mahākassapo āyasmantaṃ ānandaṃ
brahmajālassa nidānampi pucchi, puggalampi pucchi. "sāmaññaphalaṃ panāvuso
ānanda, kattha bhāsitan"ti? "rājagahe, bhante, jīvakambavane"ti. "kena
saddhin"ti? "ajātasattunā vedehiputtena saddhin"ti. atha kho āyasmā mahākassapo
āyasmantaṃ ānandaṃ sāmaññaphalassa nidānampi pucchi, puggalampi pucchi.
eteneva upāyena pañcapi nikāye pucchi. puṭṭho puṭṭho āyasmā ānando vissajjesi.</p>
<h3>2 khuddānukhuddakasikkhāpadakathā</h3>

<p>
<span class="parno">27</span>
<a class="ms" id="p_4v_2202"></a>
<a class="msdiv" id="msdiv441"></a>
atha kho āyasmā ānando there bhikkhū etadavoca—  "bhagavā maṃ, bhante,
parinibbānakāle evamāha—  ‘ākankhamāno, ānanda, saṇgho mamaccayena
khuddānukhuddakāni sikkhāpadāni samūhaneyyā’"ti. "pucchi pana tvaṃ, āvuso
ānanda, bhagavantaṃ—  ‘katamāni pana, bhante, khuddānukhuddakāni
sikkhāpadānī’"ti? "na khohaṃ, bhante, bhagavantaṃ pucchiṃ—  ‘katamāni pana,
bhante, khuddānukhuddakāni sikkhāpadānī’"ti. ekacce therā evamāhaṃsu—  "cattāri
pārājikāni ṭhapetvā, avasesāni khuddānukhuddakāni sikkhāpadānī"ti. ekacce
therā evamāhaṃsu—  "cattāri pārājikāni ṭhapetvā, terasa saṇghādisese ṭhapetvā,
avasesāni khuddānukhuddakāni sikkhāpadānī"ti. ekacce therā evamāhaṃsu—
"cattāri pārājikāni ṭhapetvā, terasa saṇghādisese ṭhapetvā, dve aniyate
ṭhapetvā, avasesāni khuddānukhuddakāni sikkhāpadānī"ti. ekacce therā
evamāhaṃsu—  "cattāri pārājikāni ṭhapetvā, terasa saṇghādisese ṭhapetvā, dve
aniyate ṭhapetvā, tiṃsa nissaggiye pācittiye ṭhapetvā, avasesāni
khuddānukhuddakāni sikkhāpadānī"ti. ekacce therā evamāhaṃsu—  "cattāri
pārājikāni ṭhapetvā, terasa saṇghādisese ṭhapetvā, dve aniyate ṭhapetvā, tiṃsa
nissaggiye pācittiye ṭhapetvā, dvenavuti pācittiye ṭhapetvā, avasesāni
khuddānukhuddakāni sikkhāpadānī"ti. ekacce therā evamāhaṃsu—  "cattāri
pārājikāni ṭhapetvā, terasa saṇghādisese ṭhapetvā, dve aniyate ṭhapetvā, tiṃsa
nissaggiye pācittiye ṭhapetvā, dvenavuti pācittiye ṭhapetvā, cattāro
pāṭidesanīye ṭhapetvā, avasesāni khuddānukhuddakāni sikkhāpadānī"ti.</p>
<hr>

<p>
<span class="parno">28</span>
<a class="ms" id="p_4v_2203"></a>
<a class="msdiv" id="msdiv442"></a>
atha kho āyasmā mahākassapo saṇghaṃ ñāpesi—</p>

<p>
<span class="parno">29</span>
<a class="ms" id="p_4v_2204"></a>
"suṇātu me, āvuso, saṇgho. santamhākaṃ sikkhāpadāni gihigatāni. gihinopi
jānanti—  ‘idaṃ vo samaṇānaṃ sakyaputtiyānaṃ kappati, idaṃ vo na kappatī’ti.
sace mayaṃ khuddānukhuddakāni sikkhāpadāni samūhanissāma, bhavissanti vattāro—
‘dhūmakālikaṃ samaṇena gotamena sāvakānaṃ sikkhāpadaṃ paññattaṃ. yāvimesaṃ
satthā aṭṭhāsi tāvime sikkhāpadesu sikkhiṃsu. yato imesaṃ satthā parinibbuto,
na dānime sikkhāpadesu sikkhantī’ti. yadi saṇghassa pattakallaṃ, saṇgho
apaññattaṃ nappaññapeyya, paññattaṃ na samucchindeyya, yathāpaññattesu
sikkhāpadesu samādāya vatteyya. esā ñatti.</p>

<p>
<span class="parno">30</span>
<a class="ms" id="p_4v_2205"></a>
suṇātu me, āvuso, saṇgho. santamhākaṃ sikkhāpadāni gihigatāni. gihinopi
jānanti—  ‘idaṃ vo samaṇānaṃ sakyaputtiyānaṃ kappati, idaṃ vo na kappatī’ti.
sace mayaṃ khuddānukhuddakāni sikkhāpadāni samūhanissāma, bhavissanti vattāro—
‘dhūmakālikaṃ samaṇena gotamena sāvakānaṃ sikkhāpadaṃ paññattaṃ. yāvimesaṃ
satthā aṭṭhāsi tāvime sikkhāpadesu sikkhiṃsu. yato imesaṃ satthā parinibbuto,
na dānime sikkhāpadesu sikkhantī’ti. saṇgho apaññattaṃ nappaññapeti, paññattaṃ
na samucchindati, yathāpaññattesu sikkhāpadesu samādāya vattati. yassāyasmato
khamati apaññattassa appaññāpanā, paññattassa asamucchedo, yathāpaññattesu
sikkhāpadesu samādāya vattanā, so tuṇhassa; yassa nakkhamati, so bhāseyya.</p>

<p>
<span class="parno">31</span>
<a class="ms" id="p_4v_2206"></a>
saṇgho apaññattaṃ nappaññapeti, paññattaṃ na samucchindati, yathāpaññattesu
sikkhāpadesu samādāya vattati. khamati saṇghassa, tasmā tuṇhī, evametaṃ
dhārayāmī"ti.</p>

<p>
<span class="parno">32</span>
<a class="ms" id="p_4v_2207"></a>
<a class="msdiv" id="msdiv443"></a>
atha kho therā bhikkhū āyasmantaṃ ānandaṃ etadavocuṃ—  "idaṃ te, āvuso ānanda,
dukkaṭaṃ, yaṃ tvaṃ bhagavantaṃ na pucchi—  ‘katamāni pana, bhante,
khuddānukhuddakāni sikkhāpadānī’ti. desehi taṃ dukkaṭan"ti. "ahaṃ kho, bhante,
assatiyā bhagavantaṃ na pucchiṃ—  ‘katamāni pana, bhante, khuddānukhuddakāni
sikkhāpadānī’ti. nāhaṃ taṃ dukkaṭaṃ passāmi, api cāyasmantānaṃ saddhāya desemi
taṃ dukkaṭan"ti. "idampi te, āvuso ānanda, dukkaṭaṃ, yaṃ tvaṃ bhagavato
vassikasāṭikaṃ akkamitvā sibbesi. desehi taṃ dukkaṭan"ti. "ahaṃ kho, bhante, na
agāravena bhagavato vassikasāṭikaṃ akkamitvā sibbesiṃ. nāhaṃ taṃ dukkaṭaṃ
passāmi, api cāyasmantānaṃ saddhāya desemi taṃ dukkaṭan"ti. "idampi te, āvuso
ānanda, dukkaṭaṃ, yaṃ tvaṃ mātugāmehi bhagavato sarīraṃ paṭhamaṃ vandāpesi,
tāsaṃ rodantīnaṃ bhagavato sarīraṃ assukena makkhitaṃ. desehi taṃ dukkaṭan"ti.
"ahaṃ kho, bhante—  māyimāsaṃ vikāle ahesunti—  mātugāmehi bhagavato sarīraṃ
paṭhamaṃ vandāpesiṃ. nāhaṃ taṃ dukkaṭaṃ passāmi, api cāyasmantānaṃ saddhāya
desemi taṃ dukkaṭan"ti. "idampi te, āvuso ānanda, dukkaṭaṃ, yaṃ tvaṃ bhagavatā
oḷārike nimitte kayiramāne, oḷārike obhāse kayiramāne, na bhagavantaṃ yāci—
‘tiṭṭhatu bhagavā kappaṃ, tiṭṭhatu sugato kappaṃ, bahujanahitāya
bahujanasukhāya lokānukampāya atthāya hitāya sukhāya devamanussānan’ti. desehi
taṃ dukkaṭan"ti. "ahaṃ kho, bhante, mārena pariyuṭṭhitacitto na bhagavantaṃ
yāciṃ—  ‘tiṭṭhatu bhagavā kappaṃ, tiṭṭhatu sugato kappaṃ, bahujanahitāya
bahujanasukhāya lokānukampāya atthāya hitāya sukhāya devamanussānan’ti. nāhaṃ
taṃ dukkaṭaṃ passāmi, api cāyasmantānaṃ saddhāya desemi taṃ dukkaṭan"ti.
"idampi te, āvuso ānanda, dukkaṭaṃ yaṃ tvaṃ mātugāmassa tathāgatappavedite
dhammavinaye pabbajjaṃ ussukkaṃ akāsi. desehi taṃ dukkaṭan"ti. "ahaṃ kho,
bhante, ayaṃ mahāpajāpati gotamī bhagavato mātucchā āpādikā posikā khīrassa
dāyikā bhagavantaṃ janettiyā kālankatāya thaññaṃ pāyesīti mātugāmassa
tathāgatappavedite dhammavinaye pabbajjaṃ ussukkaṃ akāsiṃ. nāhaṃ taṃ dukkaṭaṃ
passāmi, api cāyasmantānaṃ saddhāya desemi taṃ dukkaṭan"ti.</p>

<p>
<span class="parno">33</span>
<a class="ms" id="p_4v_2208"></a>
<a class="msdiv" id="msdiv444"></a>
tena kho pana samayena āyasmā purāṇo dakkhiṇāgirismiṃ cārikaṃ carati mahatā
bhikkhusaṇghena saddhiṃ pañcamattehi bhikkhusatehi. atha kho āyasmā purāṇo
therehi bhikkhūhi dhamme ca vinaye ca sangīte dakkhiṇāgirismiṃ yathābhirantaṃ
viharitvā yena rājagahaṃ yena veḷuvanaṃ kalandakanivāpo yena therā bhikkhū
tenupasankami, upasankamitvā therehi bhikkhūhi saddhiṃ paṭisammoditvā ekamantaṃ
nisīdi. ekamantaṃ nisinnaṃ kho āyasmantaṃ purāṇaṃ therā bhikkhū etadavocuṃ—
"therehi, āvuso purāṇa, dhammo ca vinayo ca sangīto. upehi taṃ sangītin"ti.
"susangītāvuso, therehi dhammo ca vinayo ca. api ca yatheva mayā bhagavato
sammukhā sutaṃ, sammukhā paṭiggahitaṃ, tathevāhaṃ dhāressāmī"ti.</p>
<h3>3 brahmadaṇḍakathā</h3>

<p>
<span class="parno">34</span>
<a class="ms" id="p_4v_2209"></a>
<a class="msdiv" id="msdiv445"></a>
atha kho āyasmā ānando there bhikkhū etadavoca—  "bhagavā maṃ, bhante,
parinibbānakāle evamāha—  ‘tena hānanda, saṇgho mamaccayena channassa bhikkhuno
brahmadaṇḍaṃ āṇāpetū’"ti. "pucchi pana tvaṃ, āvuso ānanda, bhagavantaṃ—
‘katamo pana, bhante, brahmadaṇḍo’"ti? "pucchiṃ khohaṃ, bhante, bhagavantaṃ—
‘katamo pana, bhante, brahmadaṇḍo’ti? ‘channo, ānanda, bhikkhu yaṃ iccheyya taṃ
vadeyya. bhikkhūhi channo bhikkhu neva vattabbo, na ovaditabbo,
nānusāsitabbo’"ti. "tena hāvuso ānanda, tvaṃyeva channassa bhikkhuno
brahmadaṇḍaṃ āṇāpehī"ti. "kathāhaṃ, bhante, channassa bhikkhuno brahmadaṇḍaṃ
āṇāpemi, caṇḍo so bhikkhu pharuso"ti? "tena hāvuso ānanda, bahukehi bhikkhūhi
saddhiṃ gacchāhī"ti. "evaṃ, bhante"ti kho āyasmā ānando therānaṃ bhikkhūnaṃ
paṭissutvā mahatā bhikkhusaṇghena saddhiṃ pañcamattehi bhikkhusatehi nāvāya
ujjavanikāya kosambiṃ ujjavi, nāvāya paccorohitvā rañño udenassa uyyānassa
avidūre aññatarasmiṃ rukkhamūle nisīdi. tena kho pana samayena rājā udeno
uyyāne paricāresi saddhiṃ orodhena. assosi kho rañño udenassa orodho—  "amhākaṃ
kira ācariyo ayyo ānando uyyānassa avidūre aññatarasmiṃ rukkhamūle nisinno"ti.
atha kho rañño udenassa orodho rājānaṃ udenaṃ etadavoca—  "amhākaṃ kira, deva,
ācariyo ayyo ānando uyyānassa avidūre aññatarasmiṃ rukkhamūle nisinno. icchāma
mayaṃ, deva, ayyaṃ ānandaṃ passitun"ti. "tena hi tumhe samaṇaṃ ānandaṃ
passathā"ti.</p>

<p>
<span class="parno">35</span>
<a class="ms" id="p_4v_2210"></a>
atha kho rañño udenassa orodho yenāyasmā ānando tenupasankami, upasankamitvā
āyasmantaṃ ānandaṃ abhivādetvā ekamantaṃ nisīdi. ekamantaṃ nisinnaṃ kho rañño
udenassa orodhaṃ āyasmā ānando dhammiyā kathāya sandassesi samādapesi
samuttejesi sampahaṃsesi. atha kho rañño udenassa orodho āyasmatā ānandena
dhammiyā kathāya sandassito samādapito samuttejito sampahaṃsito āyasmato
ānandassa pañca uttarāsangasatāni pādāsi. atha kho rañño udenassa orodho
āyasmato ānandassa bhāsitaṃ abhinanditvā anumoditvā uṭṭhāyāsanā āyasmantaṃ
ānandaṃ abhivādetvā padakkhiṇaṃ katvā yena rājā udeno tenupasankami. addasā kho
rājā udeno orodhaṃ dūratova āgacchantaṃ. disvāna orodhaṃ etadavoca—  "api nu
kho tumhe samaṇaṃ ānandaṃ passitthā"ti? "apassimhā kho mayaṃ, deva, ayyaṃ
ānandan"ti. "api nu tumhe samaṇassa ānandassa kiñci adatthā"ti? "adamhā kho
mayaṃ, deva, ayyassa ānandassa pañca uttarāsangasatānī"ti. rājā udeno ujjhāyati
khiyyati vipāceti—  "kathañhi nāma samaṇo ānando tāva bahuṃ cīvaraṃ
paṭiggahessati. dussavāṇijjaṃ vā samaṇo ānando karissati, paggāhikasālaṃ vā
pasāressatī"ti.</p>
<hr>

<p>
<span class="parno">36</span>
<a class="ms" id="p_4v_2211"></a>
atha kho rājā udeno yenāyasmā ānando tenupasankami, upasankamitvā āyasmatā
ānandena saddhiṃ sammodi. sammodanīyaṃ kathaṃ sāraṇīyaṃ vītisāretvā ekamantaṃ
nisīdi. ekamantaṃ nisinno kho rājā udeno āyasmantaṃ ānandaṃ etadavoca—  "āgamā
nu khvidha, bho ānanda, amhākaṃ orodho"ti? "āgamāsi kho te idha, mahārāja,
orodho"ti. "api pana bhoto ānandassa kiñci adāsī"ti? "adāsi kho me, mahārāja,
pañca uttarāsangasatānī"ti. "kiṃ pana bhavaṃ ānando tāva bahuṃ cīvaraṃ
karissatī"ti? "ye te, mahārāja, bhikkhū dubbalacīvarā tehi saddhiṃ
saṃvibhajissāmī"ti. "yāni kho pana, bho ānanda, porāṇakāni dubbalacīvarāni tāni
kathaṃ karissathā"ti? "tāni, mahārāja, uttarattharaṇaṃ karissāmā"ti. "yāni
pana, bho ānanda, porāṇakāni uttarattharaṇāni tāni kathaṃ karissathā"ti? "tāni,
mahārāja, bhisicchaviyo karissāmā"ti. "yā pana, bho ānanda, porāṇakā
bhisicchaviyo tā kathaṃ karissathā"ti? "tā, mahārāja, bhūmattharaṇaṃ
karissāmā"ti. "yāni pana, bho ānanda, porāṇakāni bhūmattharaṇāni tāni kathaṃ
karissathā"ti? "tāni, mahārāja, pādapuñchaniyo karissāmā"ti. "yā pana, bho
ānanda, porāṇakā pādapuñchaniyo tā kathaṃ karissathā"ti? "tā, mahārāja,
rajoharaṇaṃ karissāmā"ti. "yāni pana, bho ānanda, porāṇakāni rajoharaṇāni tāni
kathaṃ karissathā"ti? "tāni, mahārāja, koṭṭetvā cikkhallena madditvā
paribhaṇḍaṃ limpissāmā"ti.</p>
<hr>

<p>
<span class="parno">37</span>
<a class="ms" id="p_4v_2212"></a>
atha kho rājā udeno—  "sabbevime samaṇā sakyaputtiyā yoniso upanenti, na
kulavaṃ gamentī"ti—  āyasmato ānandassa aññānipi pañca dussasatāni pādāsi.
ayañcarahi āyasmato ānandassa paṭhamaṃ cīvarabhikkhā uppajji cīvarasahassaṃ.
atha kho āyasmā ānando yena ghositārāmo tenupasankami, upasankamitvā paññatte
āsane nisīdi. atha kho āyasmā channo yenāyasmā ānando tenupasankami,
upasankamitvā āyasmantaṃ ānandaṃ abhivādetvā ekamantaṃ nisīdi. ekamantaṃ
nisinnaṃ kho āyasmantaṃ channaṃ āyasmā ānando etadavoca—  "saṇghena te, āvuso
channa, brahmadaṇḍo āṇāpito"ti.</p>

<p>
<span class="parno">38</span>
<a class="ms" id="p_4v_2213"></a>
"katamo pana, bhante ānanda, brahmadaṇḍo āṇāpito"ti? "tvaṃ, āvuso channa,
bhikkhū yaṃ iccheyyāsi taṃ vadeyyāsi. bhikkhūhi tvaṃ neva vattabbo, na
ovaditabbo, nānusāsitabbo"ti. "nanvāhaṃ, bhante ānanda, hato ettāvatā, yatohaṃ
bhikkhūhi neva vattabbo, na ovaditabbo, nānusāsitabbo"ti tattheva mucchito
papato. atha kho āyasmā channo brahmadaṇḍena aṭṭīyamāno harāyamāno jigucchamāno
eko vūpakaṭṭho appamatto ātāpī pahitatto viharanto nacirasseva—  yassatthāya
kulaputtā sammadeva agārasmā anagāriyaṃ pabbajanti, tadanuttaraṃ—
brahmacariyapariyosānaṃ diṭṭheva dhamme sayaṃ abhiññā sacchikatvā upasampajja
vihāsi. "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ
itthattāyā"ti abbhaññāsi. aññataro ca panāyasmā channo arahataṃ ahosi. atha kho
āyasmā channo arahattaṃ patto yenāyasmā ānando tenupasankami, upasankamitvā
āyasmantaṃ ānandaṃ etadavoca—  "paṭippassambhehi dāni me, bhante ānanda,
brahmadaṇḍan"ti. "yadaggena tayā, āvuso channa, arahattaṃ sacchikataṃ tadaggena
te brahmadaṇḍo paṭippassaddho"ti. imāya kho pana vinayasangītiyā pañca
bhikkhusatāni anūnāni anadhikāni ahesuṃ. tasmā ayaṃ vinayasangīti
"pañcasatikā"ti vuccatīti.</p>

<hr>
<p class="endsutta">
<span class="parno">39</span>
<a class="ms" id="p_4v_2214"></a>
pañcasatikakkhandhako ekādasamo.<br>
imamhi khandhake vatthū tevīsati.</p>
<p class="endsection summary">
<span class="parno">40</span>
<a class="ms" id="p_4v_2215"></a>
tassuddānaṃ</p>
<hr>
<blockquote>

<p>
<span class="parno">41</span>
<a class="ms" id="p_4v_2216"></a>
parinibbute sambuddhe,<br>
thero kassapasavhayo;<br>
āmantayi bhikkhugaṇaṃ,<br>
saddhammamanupālako.</p>

<p>
<span class="parno">42</span>
<a class="ms" id="p_4v_2217"></a>
pāvāyaddhānamaggamhi,<br>
subhaddena paveditaṃ;<br>
sangāyissāma saddhammaṃ,<br>
adhammo pure dippati.</p>

<p>
<span class="parno">43</span>
<a class="ms" id="p_4v_2218"></a>
ekenūna pañcasataṃ,<br>
ānandampi ca uccini;<br>
dhammavinayasangītiṃ,<br>
vasanto guhamuttame.</p>

<p>
<span class="parno">44</span>
<a class="ms" id="p_4v_2219"></a>
upāliṃ vinayaṃ pucchi,<br>
suttantānandapaṇḍitaṃ;<br>
piṭakaṃ tīṇi sangītiṃ,<br>
akaṃsu jinasāvakā.</p>
</blockquote>
<hr>
<blockquote>

<p>
<span class="parno">45</span>
<a class="ms" id="p_4v_2220"></a>
khuddānukhuddake nānā,<br>
yathāpaññattivattanā;<br>
na pucchi akkamitvāna,<br>
vandāpesi na yāci ca.</p>

<p>
<span class="parno">46</span>
<a class="ms" id="p_4v_2221"></a>
pabbajjaṃ mātugāmassa,<br>
saddhāya dukkaṭāni me;<br>
purāṇo brahmadaṇḍañca,<br>
orodho udenena saha.</p>

<p>
<span class="parno">47</span>
<a class="ms" id="p_4v_2222"></a>
tāva bahu dubbalañca,<br>
uttarattharaṇā bhisi;<br>
bhūmattharaṇā puñchaniyo,<br>
rajo cikkhallamaddanā.</p>

<p>
<span class="parno">48</span>
<a class="ms" id="p_4v_2223"></a>
sahassacīvaraṃ uppajji,<br>
paṭhamānandasavhayo;<br>
tajjito brahmadaṇḍena,<br>
catussaccaṃ apāpuṇi;<br>
vasībhūtā pañcasatā,<br>
tasmā pañcasatī iti.</p>
</blockquote>
<p class="endsection">
<span class="parno">49</span>
<a class="ms" id="p_4v_2224"></a>
pañcasatikakkhandhako niṭṭhito.</p>

</div><!--End Pali-->
</section>

<div id="nextprev"><a id="previous-sutta" href="../vi/kd22.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/kd.html">Khandaka</a>Khandaka 21 - The First Counsel
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
