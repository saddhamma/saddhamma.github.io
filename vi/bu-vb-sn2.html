<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Sanghādisesa 2</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<div>
	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li id="active"><a href="../vi/bu-vb-sn.html">Sanghādisesas</a></li>
   <li><a href="../vi/bu-vb-an.html">Aniyatas</a></li>
   <li><a href="../vi/bu-vb-np.html">Nissaggiya Pācittiyas</a></li>
   <li><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>
</div>

<h2>Bhikkhu Vibhanga - Sanghādisesa 2: While Overcome By Lust, Making Contact With A Woman</h2>
<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->
<hr>

<p>
<span class="parno">1</span>
<a class="ms" id="p_1V_993"></a>
<a class="msdiv" id="msdiv269"></a>
Tena samayena buddho bhagavā sāvatthiyaṃ viharati jetavane anāthapiṇḍikassa
ārāme. Tena kho pana samayena āyasmā udāyī araññe viharati. Tassāyasmato vihāro
abhirūpo hoti dassanīyo pāsādiko, majjhegabbho, samantāpariyāgāro, supaññattaṃ
mañcapīṭhaṃ bhisibibbohanaṃ, pānīyaṃ paribhojanīyaṃ sūpaṭṭhitaṃ, pariveṇaṃ
susammaṭṭhaṃ. Bahū manussā āyasmato udāyissa vihārapekkhakā āgacchanti.</p>

<p>
<span class="parno">2</span>
<a class="ms" id="p_1V_994"></a>
Aññataropi brāhmaṇo sapajāpatiko yenāyasmā udāyī tenupasankami; upasankamitvā
āyasmantaṃ udāyiṃ etadavoca—  "icchāma mayaṃ bhoto udāyissa vihāraṃ
pekkhitun"ti. "Tena hi, brāhmaṇa, pekkhassū"ti, avāpuraṇaṃ ādāya ghaṭikaṃ
ugghāṭetvā kavāṭaṃ paṇāmetvā vihāraṃ pāvisi. Sopi kho brāhmaṇo āyasmato
udāyissa piṭṭhito pāvisi. Sāpi kho brāhmaṇī tassa brāhmaṇassa piṭṭhito pāvisi.
Atha kho āyasmā udāyī ekacce vātapāne vivaranto ekacce vātapāne thakento
gabbhaṃ anuparigantvā piṭṭhito āgantvā tassā brāhmaṇiyā angamangāni parāmasi.
Atha kho so brāhmaṇo āyasmatā udāyinā saddhiṃ paṭisammoditvā agamāsi. Atha kho
so brāhmaṇo attamano attamanavācaṃ nicchāresi—  "uḷārā ime samaṇā sakyaputtiyā
ye ime evarūpe araññe viharanti. Bhavampi udāyī uḷāro yo evarūpe araññe
viharatī"ti.</p>

<p>
<span class="parno">3</span>
<a class="ms" id="p_1V_995"></a>
Evaṃ vutte, sā brāhmaṇī taṃ brāhmaṇaṃ etadavoca—  "kuto tassa uḷārattatā.
Yatheva me tvaṃ angamangāni parāmasi evameva me samaṇo udāyī angamangāni
parāmasī"ti. Atha kho so brāhmaṇo ujjhāyati khiyyati vipāceti—  "alajjino ime
samaṇā sakyaputtiyā dussīlā musāvādino. Ime hi nāma dhammacārino samacārino
brahmacārino saccavādino sīlavanto kalyāṇadhammā paṭijānissanti. Natthi imesaṃ
sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ
brahmaññaṃ, kuto imesaṃ sāmaññaṃ kuto imesaṃ brahmaññaṃ, apagatā ime sāmaññā
apagatā ime brahmaññā. Kathañhi nāma samaṇo udāyī mama bhariyāya angamangāni
parāmasissati. Na hi sakkā kulitthīhi kuladhītāhi kulakumārīhi kulasuṇhāhi
kuladāsīhi ārāmaṃ vā vihāraṃ vā gantuṃ. Sace kulitthiyo kuladhītaro
kulakumāriyo kulasuṇhāyo kuladāsiyo ārāmaṃ vā vihāraṃ vā gaccheyyuṃ, tāpi
samaṇā sakyaputtiyā dūseyyun"ti.</p>

<p>
<span class="parno">4</span>
<a class="ms" id="p_1V_996"></a>
Assosuṃ kho bhikkhu tassa brāhmaṇassa ujjhāyantassa khiyyantassa vipācentassa.
Ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
āyasmā udāyī mātugāmena saddhiṃ kāyasaṃsaggaṃ samāpajjissatī"ti.</p>

<p>
<span class="parno">5</span>
<a class="ms" id="p_1V_997"></a>
Atha kho te bhikkhū āyasmantaṃ udāyiṃ anekapariyāyena vigarahitvā bhagavato
etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe
bhikkhusanghaṃ sannipātāpetvā āyasmantaṃ udāyiṃ paṭipucchi—  "saccaṃ kira tvaṃ,
udāyi, mātugāmena saddhiṃ kāyasaṃsaggaṃ samāpajjasī"ti? "Saccaṃ, bhagavā"ti.
Vigarahi buddho bhagavā—  "ananucchavikaṃ, moghapurisa, ananulomikaṃ
appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa,
mātugāmena saddhiṃ kāyasaṃsaggaṃ samāpajjissasi. Nanu mayā, moghapurisa,
anekapariyāyena virāgāya dhammo desito no sarāgāya … pe …   kāmapariḷāhānaṃ
vūpasamo akkhāto. Netaṃ, moghapurisa, appasannānaṃ vā pasādāya … pe …   evañca
pana, bhikkhave, imaṃ sikkhāpadaṃ uddiseyyātha— </p>
<hr>

<p>
<span class="parno">6</span>
<a class="ms" id="p_1V_998"></a>
<a class="msdiv" id="msdiv270"></a>
<strong class="rule">"Yo pana bhikkhu otiṇṇo vipariṇatena cittena mātugāmena
saddhiṃ kāyasaṃsaggaṃ samāpajjeyya hatthaggāhaṃ vā veṇiggāhaṃ vā aññatarassa vā
aññatarassa vā angassa parāmasanaṃ, Sanghādiseso"</strong>ti. (<em>2</em>:<strong>6</strong>)</p>
<hr>

<p>
<span class="parno">7</span>
<a class="ms" id="p_1V_999"></a>
<a class="msdiv" id="msdiv271"></a>
<strong>Yo panā</strong>ti yo yādiso … pe …
<strong>bhikkhū</strong>ti … pe …   ayaṃ imasmiṃ atthe adhippeto bhikkhūti.</p>

<p>
<span class="parno">8</span>
<a class="ms" id="p_1V_1000"></a>
<strong>Otiṇṇo</strong> nāma sāratto apekkhavā paṭibaddhacitto.</p>
<hr>

<p>
<span class="parno">9</span>
<a class="ms" id="p_1V_1001"></a>
<strong>Vipariṇatan</strong>ti rattampi cittaṃ vipariṇataṃ. Duṭṭhampi cittaṃ
vipariṇataṃ. Mūḷhampi cittaṃ vipariṇataṃ. Api ca rattaṃ cittaṃ imasmiṃ atthe
adhippetaṃ vipariṇatanti.</p>

<p>
<span class="parno">10</span>
<a class="ms" id="p_1V_1002"></a>
<strong>Mātugāmo</strong> nāma manussitthī, na yakkhī na petī, na
tiracchānagatā. Antamaso tadahujātāpi dārikā, pageva mahattarī.</p>
<hr>

<p>
<span class="parno">11</span>
<a class="ms" id="p_1V_1003"></a>
<strong>Saddhin</strong>ti ekato.</p>

<p>
<span class="parno">12</span>
<a class="ms" id="p_1V_1004"></a>
<strong>Kāyasaṃsaggaṃ samāpajjeyyā</strong>ti ajjhācāro vuccati.</p>

<p>
<span class="parno">13</span>
<a class="ms" id="p_1V_1005"></a>
<strong>Hattho</strong> nāma kapparaṃ upādāya yāva agganakhā.</p>

<p>
<span class="parno">14</span>
<a class="ms" id="p_1V_1006"></a>
<strong>Veṇī</strong> nāma suddhakesā vā, suttamissā vā, mālāmissā vā,
hiraññamissā vā, suvaṇṇamissā vā, muttāmissā vā, maṇimissā vā.</p>

<p>
<span class="parno">15</span>
<a class="ms" id="p_1V_1007"></a>
<strong>Angaṃ</strong> nāma hatthañca veṇiñca ṭhapetvā avasesaṃ angaṃ nāma.</p>
<hr>

<p>
<span class="parno">16</span>
<a class="ms" id="p_1V_1008"></a>
<a class="msdiv" id="msdiv272"></a>
Āmasanā, parāmasanā, omasanā, ummasanā, olanghanā, ullanghanā, ākaḍḍhanā,
patikaḍḍhanā, abhiniggaṇhanā, abhinippīḷanā, gahaṇaṃ, chupanaṃ.</p>
<hr>

<p>
<span class="parno">17</span>
<a class="ms" id="p_1V_1009"></a>
<strong>Āmasanā</strong> nāma āmaṭṭhamattā.</p>

<p>
<span class="parno">18</span>
<a class="ms" id="p_1V_1010"></a>
<strong>Parāmasanā</strong> nāma itocito ca sañcopanā.</p>

<p>
<span class="parno">19</span>
<a class="ms" id="p_1V_1011"></a>
<strong>Omasanā</strong> nāma heṭṭhā oropanā.</p>

<p>
<span class="parno">20</span>
<a class="ms" id="p_1V_1012"></a>
<strong>Ummasanā</strong> nāma uddhaṃ uccāraṇā.</p>

<p>
<span class="parno">21</span>
<a class="ms" id="p_1V_1013"></a>
<strong>Olanghanā</strong> nāma heṭṭhā onamanā.</p>

<p>
<span class="parno">22</span>
<a class="ms" id="p_1V_1014"></a>
<strong>Ullanghanā</strong> nāma uddhaṃ uccāraṇā.</p>
<hr>

<p>
<span class="parno">23</span>
<a class="ms" id="p_1V_1015"></a>
<strong>Ākaḍḍhanā</strong> nāma āviñchanā.</p>

<p>
<span class="parno">24</span>
<a class="ms" id="p_1V_1016"></a>
<strong>Patikaḍḍhanā</strong> nāma patippaṇāmanā.</p>
<hr>

<p>
<span class="parno">25</span>
<a class="ms" id="p_1V_1017"></a>
<strong>Abhiniggaṇhanā</strong> nāma angaṃ gahetvā nippīḷanā.</p>

<p>
<span class="parno">26</span>
<a class="ms" id="p_1V_1018"></a>
<strong>Abhinippīḷanā</strong> nāma kenaci saha nippīḷanā.</p>

<p>
<span class="parno">27</span>
<a class="ms" id="p_1V_1019"></a>
<strong>Gahaṇaṃ</strong> nāma gahitamattaṃ.</p>

<p>
<span class="parno">28</span>
<a class="ms" id="p_1V_1020"></a>
<strong>Chupanaṃ</strong> nāma phuṭṭhamattaṃ.</p>
<hr>

<p>
<span class="parno">29</span>
<a class="ms" id="p_1V_1021"></a>
<strong>Sanghādiseso</strong>ti … pe …   tenapi vuccati "Sanghādiseso"ti.</p>
<hr>

<p>
<span class="parno">30</span>
<a class="ms" id="p_1V_1022"></a>
<a class="msdiv" id="msdiv273"></a>
Itthī ca hoti itthisaññī sāratto ca bhikkhu ca. Naṃ itthiyā kāyena kāyaṃ
āmasati parāmasati omasati ummasati olangheti ullangheti ākaḍḍhati patikaḍḍhati
abhiniggaṇhāti abhinippīḷeti gaṇhāti chupati, āpatti sanghādisesassa.</p>

<p>
<span class="parno">31</span>
<a class="ms" id="p_1V_1023"></a>
Itthī ca hoti vematiko sāratto ca. Bhikkhu ca naṃ itthiyā kāyena kāyaṃ āmasati
parāmasati … pe …   gaṇhāti chupati, āpatti thullaccayassa.</p>

<p>
<span class="parno">32</span>
<a class="ms" id="p_1V_1024"></a>
Itthī ca hoti paṇḍakasaññī sāratto ca. Bhikkhu ca naṃ itthiyā kāyena kāyaṃ
āmasati parāmasati … pe …   gaṇhāti chupati, āpatti thullaccayassa.</p>

<p>
<span class="parno">33</span>
<a class="ms" id="p_1V_1025"></a>
Itthī ca hoti purisasaññī sāratto ca. Bhikkhu ca naṃ itthiyā kāyena kāyaṃ
āmasati parāmasati … pe …   gaṇhāti chupati, āpatti thullaccayassa.</p>

<p>
<span class="parno">34</span>
<a class="ms" id="p_1V_1026"></a>
Itthī ca hoti tiracchānagatasaññī sāratto ca. Bhikkhu ca naṃ itthiyā kāyena
kāyaṃ āmasati parāmasati … pe …   gaṇhāti chupati, āpatti thullaccayassa.</p>

<p>
<span class="parno">35</span>
<a class="ms" id="p_1V_1027"></a>
Paṇḍako ca hoti paṇḍakasaññī sāratto ca. Bhikkhu ca naṃ paṇḍakassa kāyena kāyaṃ
āmasati parāmasati … pe …   gaṇhāti chupati, āpatti thullaccayassa.</p>

<p>
<span class="parno">36</span>
<a class="ms" id="p_1V_1028"></a>
Paṇḍako ca hoti vematiko sāratto ca. Bhikkhu ca naṃ paṇḍakassa kāyena kāyaṃ
āmasati parāmasati … pe …   gaṇhāti chupati, āpatti dukkaṭassa.</p>

<p>
<span class="parno">37</span>
<a class="ms" id="p_1V_1029"></a>
Paṇḍako ca hoti purisasaññī sāratto ca. Bhikkhu ca naṃ paṇḍakassa kāyena kāyaṃ
āmasati parāmasati … pe …   gaṇhāti chupati, āpatti dukkaṭassa.</p>

<p>
<span class="parno">38</span>
<a class="ms" id="p_1V_1030"></a>
Paṇḍako ca hoti tiracchānagatasaññī sāratto ca. Bhikkhu ca naṃ paṇḍakassa
kāyena kāyaṃ āmasati parāmasati … pe …   gaṇhāti chupati, āpatti dukkaṭassa.</p>

<p>
<span class="parno">39</span>
<a class="ms" id="p_1V_1031"></a>
Paṇḍako ca hoti itthisaññī sāratto ca. Bhikkhu ca naṃ paṇḍakassa kāyena kāyaṃ
āmasati parāmasati … pe …   gaṇhāti chupati, āpatti dukkaṭassa.</p>

<p>
<span class="parno">40</span>
<a class="ms" id="p_1V_1032"></a>
Puriso ca hoti purisasaññī sāratto ca. Bhikkhu ca naṃ purisassa kāyena kāyaṃ
āmasati parāmasati … pe …   gaṇhāti chupati, āpatti dukkaṭassa.</p>

<p>
<span class="parno">41</span>
<a class="ms" id="p_1V_1033"></a>
Puriso ca hoti vematiko … pe …   puriso ca hoti tiracchānagatasaññī …   puriso ca
hoti itthisaññī …   puriso ca hoti paṇḍakasaññī sāratto ca. Bhikkhu ca naṃ
purisassa kāyena kāyaṃ āmasati parāmasati … pe …   gaṇhāti chupati, āpatti
dukkaṭassa.</p>

<p>
<span class="parno">42</span>
<a class="ms" id="p_1V_1034"></a>
Tiracchānagato ca hoti tiracchānagatasaññī sāratto ca. Bhikkhu ca naṃ
tiracchānagatassa kāyena kāyaṃ āmasati parāmasati … pe …   gaṇhāti chupati, āpatti
dukkaṭassa.</p>

<p>
<span class="parno">43</span>
<a class="ms" id="p_1V_1035"></a>
Tiracchānagato ca hoti vematiko … pe …   tiracchānagato ca hoti itthisaññī …
tiracchānagato ca hoti paṇḍakasaññī …   tiracchānagato ca hoti. Purisasaññī
sāratto ca. Bhikkhu ca naṃ tiracchānagatassa kāyena kāyaṃ āmasati
parāmasati … pe …   gaṇhāti chupati, āpatti dukkaṭassa.</p>
<p class="endsutta">
<span class="parno">44</span>
<a class="ms" id="p_1V_1036"></a>
Ekamūlakaṃ niṭṭhitaṃ.</p>
<hr>

<p>
<span class="parno">45</span>
<a class="ms" id="p_1V_1037"></a>
<a class="msdiv" id="msdiv274"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ kāyena kāyaṃ āmasati parāmasati … pe …   gaṇhāti chupati, āpatti dvinnaṃ
sanghādisesānaṃ.</p>

<p>
<span class="parno">46</span>
<a class="ms" id="p_1V_1038"></a>
Dve itthiyo dvinnaṃ itthīnaṃ vematiko sāratto ca. Bhikkhu ca naṃ dvinnaṃ
itthīnaṃ kāyena kāyaṃ āmasati parāmasati … pe …   gaṇhāti chupati, āpatti dvinnaṃ
thullaccayānaṃ.</p>

<p>
<span class="parno">47</span>
<a class="ms" id="p_1V_1039"></a>
Dve itthiyo dvinnaṃ itthīnaṃ paṇḍakasaññī … pe …   purisasaññī …
tiracchānagatasaññī sāratto ca. Bhikkhu ca naṃ dvinnaṃ itthīnaṃ kāyena kāyaṃ
āmasati parāmasati … pe …   gaṇhāti chupati, āpatti dvinnaṃ thullaccayānaṃ.</p>

<p>
<span class="parno">48</span>
<a class="ms" id="p_1V_1040"></a>
Dve paṇḍakā dvinnaṃ paṇḍakānaṃ paṇḍakasaññī sāratto ca bhikkhu ca naṃ dvinnaṃ
paṇḍakānaṃ kāyena kāyaṃ āmasati parāmasati … pe …   gaṇhāti chupati, āpatti dvinnaṃ
thullaccayānaṃ.</p>

<p>
<span class="parno">49</span>
<a class="ms" id="p_1V_1041"></a>
Dve paṇḍakā dvinnaṃ paṇḍakānaṃ vematiko … pe …   purisasaññī …   tiracchānagatasaññī …
itthisaññī sāratto ca. Bhikkhu ca naṃ dvinnaṃ paṇḍakānaṃ kāyena kāyaṃ āmasati
parāmasati … pe …   gaṇhāti chupati, āpatti dvinnaṃ dukkaṭānaṃ.</p>

<p>
<span class="parno">50</span>
<a class="ms" id="p_1V_1042"></a>
Dve purisā dvinnaṃ purisānaṃ purisasaññī sāratto ca bhikkhu ca naṃ dvinnaṃ
purisānaṃ kāyena kāyaṃ āmasati parāmasati … pe …   gaṇhāti chupati, āpatti dvinnaṃ
dukkaṭānaṃ.</p>

<p>
<span class="parno">51</span>
<a class="ms" id="p_1V_1043"></a>
Dve purisā dvinnaṃ purisānaṃ vematiko … pe …   tiracchānagatasaññī …   itthisaññī …
paṇḍakasaññī sāratto ca. Bhikkhu ca naṃ dvinnaṃ purisānaṃ kāyena kāyaṃ āmasati
parāmasati … pe …   gaṇhāti chupati, āpatti dvinnaṃ dukkaṭānaṃ.</p>

<p>
<span class="parno">52</span>
<a class="ms" id="p_1V_1044"></a>
Dve tiracchānagatā dvinnaṃ tiracchānagatānaṃ tiracchānagatasaññī sāratto ca.
Bhikkhu ca naṃ dvinnaṃ tiracchānagatānaṃ kāyena kāyaṃ āmasati parāmasati … pe …
gaṇhāti chupati, āpatti dvinnaṃ dukkaṭānaṃ.</p>

<p>
<span class="parno">53</span>
<a class="ms" id="p_1V_1045"></a>
Dve tiracchānagatā dvinnaṃ tiracchānagatānaṃ vematiko … pe …   itthisaññī …
paṇḍakasaññī …   purisasaññī sāratto ca. Bhikkhu ca naṃ dvinnaṃ tiracchānagatānaṃ
kāyena kāyaṃ āmasati parāmasati … pe …   gaṇhāti chupati, āpatti dvinnaṃ
dukkaṭānaṃ.</p>
<hr>
<hr>

<p>
<span class="parno">54</span>
<a class="ms" id="p_1V_1046"></a>
<a class="msdiv" id="msdiv275"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
kāyena kāyaṃ āmasati parāmasati … pe …   gaṇhāti chupati, āpatti sanghādisesena
dukkaṭassa.</p>

<p>
<span class="parno">55</span>
<a class="ms" id="p_1V_1047"></a>
Itthī ca paṇḍako ca ubhinnaṃ vematiko sāratto ca. Bhikkhu ca naṃ ubhinnaṃ
kāyena kāyaṃ āmasati parāmasati … pe …   gaṇhāti chupati, āpatti thullaccayena
dukkaṭassa.</p>
<hr>

<p>
<span class="parno">56</span>
<a class="ms" id="p_1V_1048"></a>
Itthī ca paṇḍako ca ubhinnaṃ paṇḍakasaññī sāratto ca. Bhikkhu ca naṃ ubhinnaṃ
kāyena kāyaṃ āmasati parāmasati … pe …   gaṇhāti chupati, āpatti dvinnaṃ
thullaccayānaṃ.</p>

<p>
<span class="parno">57</span>
<a class="ms" id="p_1V_1049"></a>
Itthī ca paṇḍako ca ubhinnaṃ purisasaññī sāratto ca. Bhikkhu ca naṃ ubhinnaṃ
kāyena kāyaṃ āmasati parāmasati … pe …   gaṇhāti chupati, āpatti thullaccayena
dukkaṭassa.</p>

<p>
<span class="parno">58</span>
<a class="ms" id="p_1V_1050"></a>
Itthī ca paṇḍako ca ubhinnaṃ tiracchānagatasaññī sāratto ca. Bhikkhu ca naṃ
ubhinnaṃ kāyena kāyaṃ āmasati parāmasati … pe …   gaṇhāti chupati, āpatti
thullaccayena dukkaṭassa.</p>

<p>
<span class="parno">59</span>
<a class="ms" id="p_1V_1051"></a>
Itthī ca puriso ca ubhinnaṃ itthisaññī sāratto ca. Bhikkhu ca naṃ ubhinnaṃ
kāyena kāyaṃ āmasati parāmasati … pe …   gaṇhāti chupati, āpatti sanghādisesena
dukkaṭassa.</p>

<p>
<span class="parno">60</span>
<a class="ms" id="p_1V_1052"></a>
Itthī ca puriso ca ubhinnaṃ vematiko … pe …   paṇḍakasaññī …   purisasaññī …
tiracchānagatasaññī sāratto ca. Bhikkhu ca naṃ ubhinnaṃ kāyena kāyaṃ āmasati
parāmasati … pe …   gaṇhāti chupati, āpatti thullaccayena dukkaṭassa.</p>

<p>
<span class="parno">61</span>
<a class="ms" id="p_1V_1053"></a>
Itthī ca tiracchānagato ca ubhinnaṃ itthisaññī sāratto ca. Bhikkhu ca naṃ
ubhinnaṃ kāyena kāyaṃ āmasati parāmasati … pe …   gaṇhāti chupati, āpatti
sanghādisesena dukkaṭassa.</p>

<p>
<span class="parno">62</span>
<a class="ms" id="p_1V_1054"></a>
Itthī ca tiracchānagato ca ubhinnaṃ vematiko … pe …   paṇḍakasaññī …   purisasaññī …
tiracchānagatasaññī sāratto ca. Bhikkhu ca naṃ ubhinnaṃ kāyena kāyaṃ āmasati
parāmasati … pe …   gaṇhāti chupati, āpatti thullaccayena dukkaṭassa.</p>

<p>
<span class="parno">63</span>
<a class="ms" id="p_1V_1055"></a>
Paṇḍako ca puriso ca ubhinnaṃ paṇḍakasaññī sāratto ca. Bhikkhu ca naṃ ubhinnaṃ
kāyena kāyaṃ āmasati parāmasati … pe …   gaṇhāti chupati, āpatti thullaccayena
dukkaṭassa.</p>

<p>
<span class="parno">64</span>
<a class="ms" id="p_1V_1056"></a>
Paṇḍako ca puriso ca ubhinnaṃ vematiko … pe …   purisasaññī …   tiracchānagatasaññī …
itthisaññī sāratto ca. Bhikkhu ca naṃ ubhinnaṃ kāyena kāyaṃ āmasati
parāmasati … pe …   gaṇhāti chupati, āpatti dvinnaṃ dukkaṭānaṃ.</p>

<p>
<span class="parno">65</span>
<a class="ms" id="p_1V_1057"></a>
Paṇḍako ca tiracchānagato ca ubhinnaṃ paṇḍakasaññī sāratto ca. Bhikkhu ca naṃ
ubhinnaṃ kāyena kāyaṃ āmasati parāmasati … pe …   gaṇhāti chupati, āpatti
thullaccayena dukkaṭassa.</p>

<p>
<span class="parno">66</span>
<a class="ms" id="p_1V_1058"></a>
Paṇḍako ca tiracchānagato ca ubhinnaṃ vematiko … pe …   purisasaññī …
tiracchānagatasaññī …   itthisaññī sāratto ca. Bhikkhu ca naṃ ubhinnaṃ kāyena
kāyaṃ āmasati parāmasati … pe …   gaṇhāti chupati, āpatti dvinnaṃ dukkaṭānaṃ.</p>

<p>
<span class="parno">67</span>
<a class="ms" id="p_1V_1059"></a>
Puriso ca tiracchānagato ca ubhinnaṃ purisasaññī sāratto ca. Bhikkhu ca naṃ
ubhinnaṃ kāyena kāyaṃ āmasati parāmasati … pe …   gaṇhāti chupati, āpatti dvinnaṃ
dukkaṭānaṃ.</p>

<p>
<span class="parno">68</span>
<a class="ms" id="p_1V_1060"></a>
Puriso ca tiracchānagato ca ubhinnaṃ vematiko … pe …   tiracchānagatasaññī …
itthisaññī …   paṇḍakasaññī sāratto ca. Bhikkhu ca naṃ ubhinnaṃ kāyena kāyaṃ
āmasati parāmasati … pe …   gaṇhāti chupati, āpatti dvinnaṃ dukkaṭānaṃ.</p>
<p class="endsutta">
<span class="parno">69</span>
<a class="ms" id="p_1V_1061"></a>
Dumūlakaṃ niṭṭhitaṃ.</p>
<hr>

<p>
<span class="parno">70</span>
<a class="ms" id="p_1V_1062"></a>
<a class="msdiv" id="msdiv276"></a>
Itthī ca hoti itthisaññī sāratto ca. Bhikkhu ca naṃ itthiyā kāyena
kāyapaṭibaddhaṃ āmasati parāmasati … pe …   gaṇhāti chupati, āpatti
thullaccayassa … pe …  .</p>

<p>
<span class="parno">71</span>
<a class="ms" id="p_1V_1063"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ kāyena kāyapaṭibaddhaṃ āmasati parāmasati … pe …   gaṇhāti chupati, āpatti
dvinnaṃ thullaccayānaṃ … pe …  .</p>

<p>
<span class="parno">72</span>
<a class="ms" id="p_1V_1064"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
kāyena kāyapaṭibaddhaṃ āmasati parāmasati … pe …   gaṇhāti chupati, āpatti
thullaccayena dukkaṭassa … pe …  .</p>

<p>
<span class="parno">73</span>
<a class="ms" id="p_1V_1065"></a>
Itthī ca hoti itthisaññī sāratto ca. Bhikkhu ca naṃ itthiyā kāyapaṭibaddhena
kāyaṃ āmasati parāmasati … pe …   gaṇhāti chupati, āpatti thullaccayassa … pe …  .</p>

<p>
<span class="parno">74</span>
<a class="ms" id="p_1V_1066"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ kāyapaṭibaddhena kāyaṃ āmasati parāmasati … pe …   gaṇhāti chupati, āpatti
dvinnaṃ thullaccayānaṃ … pe …  .</p>

<p>
<span class="parno">75</span>
<a class="ms" id="p_1V_1067"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
kāyapaṭibaddhena kāyaṃ āmasati parāmasati … pe …   gaṇhāti chupati, āpatti
thullaccayena dukkaṭassa … pe …  .</p>
<hr>

<p>
<span class="parno">76</span>
<a class="ms" id="p_1V_1068"></a>
Itthī ca hoti itthisaññī sāratto ca. Bhikkhu ca naṃ itthiyā kāyapaṭibaddhena
kāyapaṭibaddhaṃ āmasati parāmasati … pe …   gaṇhāti chupati, āpatti dukkaṭassa … pe …
.</p>

<p>
<span class="parno">77</span>
<a class="ms" id="p_1V_1069"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ kāyapaṭibaddhena kāyapaṭibaddhaṃ āmasati parāmasati … pe …   gaṇhāti
chupati, āpatti dvinnaṃ dukkaṭānaṃ … pe …  .</p>

<p>
<span class="parno">78</span>
<a class="ms" id="p_1V_1070"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
kāyapaṭibaddhena kāyapaṭibaddhaṃ āmasati parāmasati … pe …   gaṇhāti chupati,
āpatti dvinnaṃ dukkaṭānaṃ … pe …  .</p>
<hr>

<p>
<span class="parno">79</span>
<a class="ms" id="p_1V_1071"></a>
Itthī ca hoti itthisaññī sāratto ca. Bhikkhu ca naṃ itthiyā nissaggiyena kāyaṃ
āmasati āpatti dukkaṭassa … pe …  .</p>

<p>
<span class="parno">80</span>
<a class="ms" id="p_1V_1072"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ nissaggiyena kāyaṃ āmasati, āpatti dvinnaṃ dukkaṭānaṃ … pe …  .</p>

<p>
<span class="parno">81</span>
<a class="ms" id="p_1V_1073"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
nissaggiyena kāyaṃ āmasati, āpatti dvinnaṃ dukkaṭānaṃ … pe …  .</p>

<p>
<span class="parno">82</span>
<a class="ms" id="p_1V_1074"></a>
Itthī ca hoti itthisaññī sāratto ca. Bhikkhu ca naṃ itthiyā nissaggiyena
kāyapaṭibaddhaṃ āmasati, āpatti dukkaṭassa … pe …  .</p>

<p>
<span class="parno">83</span>
<a class="ms" id="p_1V_1075"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ nissaggiyena kāyapaṭibaddhaṃ āmasati, āpatti dvinnaṃ dukkaṭānaṃ … pe …  .</p>

<p>
<span class="parno">84</span>
<a class="ms" id="p_1V_1076"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
nissaggiyena kāyapaṭibaddhaṃ āmasati, āpatti dvinnaṃ dukkaṭānaṃ … pe …  .</p>

<p>
<span class="parno">85</span>
<a class="ms" id="p_1V_1077"></a>
Itthī ca hoti itthisaññī sāratto ca. Bhikkhu ca naṃ itthiyā nissaggiyena
nissaggiyaṃ āmasati, āpatti dukkaṭassa … pe …  .</p>

<p>
<span class="parno">86</span>
<a class="ms" id="p_1V_1078"></a>
Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ
itthīnaṃ nissaggiyena nissaggiyaṃ āmasati, āpatti dvinnaṃ dukkaṭānaṃ … pe …  .</p>

<p>
<span class="parno">87</span>
<a class="ms" id="p_1V_1079"></a>
Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ
nissaggiyena nissaggiyaṃ āmasati, āpatti dvinnaṃ dukkaṭānaṃ … pe …  .</p>
<p class="endsutta">
<span class="parno">88</span>
<a class="ms" id="p_1V_1080"></a>
Bhikkhupeyyālo niṭṭhito.</p>
<hr>

<p>
<span class="parno">89</span>
<a class="ms" id="p_1V_1081"></a>
<a class="msdiv" id="msdiv277"></a>
Itthī ca hoti itthisaññī sāratto ca. Itthī ca naṃ bhikkhussa kāyena kāyaṃ
āmasati parāmasati omasati ummasati olangheti ullangheti ākaḍḍhati patikaḍḍhati
abhiniggaṇhāti abhinippīḷeti gaṇhāti chupati, sevanādhippāyo kāyena vāyamati
phassaṃ paṭivijānāti, āpatti sanghādisesassa … pe …  .</p>

<p>
<span class="parno">90</span>
<a class="ms" id="p_1V_1082"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
kāyena kāyaṃ āmasanti parāmasanti omasanti ummasanti olanghenti ullanghenti
ākaḍḍhanti patikaḍḍhanti abhiniggaṇhanti abhinippīḷenti gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti dvinnaṃ
sanghādisesānaṃ … pe …  .</p>

<p>
<span class="parno">91</span>
<a class="ms" id="p_1V_1083"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
kāyena kāyaṃ āmasanti parāmasanti … pe …   gaṇhanti chupanti, sevanādhippāyo kāyena
vāyamati phassaṃ paṭivijānāti, āpatti sanghādisesena dukkaṭassa … pe …  .</p>
<hr>

<p>
<span class="parno">92</span>
<a class="ms" id="p_1V_1084"></a>
Itthī ca hoti itthisaññī sāratto ca. Itthī ca naṃ bhikkhussa kāyena
kāyapaṭibaddhaṃ āmasati parāmasati … pe …   gaṇhāti chupati, sevanādhippāyo kāyena
vāyamati phassaṃ paṭivijānāti, āpatti thullaccayassa … pe …  .</p>

<p>
<span class="parno">93</span>
<a class="ms" id="p_1V_1085"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
kāyena kāyapaṭibaddhaṃ āmasanti parāmasanti … pe …   gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti dvinnaṃ
thullaccayānaṃ … pe …  .</p>

<p>
<span class="parno">94</span>
<a class="ms" id="p_1V_1086"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
kāyena kāyapaṭibaddhaṃ āmasanti parāmasanti … pe …   gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti thullaccayena
dukkaṭassa … pe …  .</p>

<p>
<span class="parno">95</span>
<a class="ms" id="p_1V_1087"></a>
Itthī ca hoti itthisaññī sāratto ca. Itthī ca naṃ bhikkhussa kāyapaṭibaddhena
kāyaṃ āmasati parāmasati … pe …   gaṇhāti chupati, sevanādhippāyo kāyena vāyamati
phassaṃ paṭivijānāti, āpatti thullaccayassa … pe …  .</p>

<p>
<span class="parno">96</span>
<a class="ms" id="p_1V_1088"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
kāyapaṭibaddhena kāyaṃ āmasanti parāmasanti … pe …   gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti dvinnaṃ
thullaccayānaṃ … pe …  .</p>

<p>
<span class="parno">97</span>
<a class="ms" id="p_1V_1089"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
kāyapaṭibaddhena kāyaṃ āmasanti parāmasanti … pe …   gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti thullaccayena
dukkaṭassa … pe …  .</p>
<hr>

<p>
<span class="parno">98</span>
<a class="ms" id="p_1V_1090"></a>
<a class="msdiv" id="msdiv278"></a>
Itthī ca hoti itthisaññī sāratto ca. Itthī ca naṃ bhikkhussa kāyapaṭibaddhena
kāyapaṭibaddhaṃ āmasati parāmasati … pe …   gaṇhāti chupati, sevanādhippāyo kāyena
vāyamati phassaṃ paṭivijānāti, āpatti dukkaṭassa … pe …  .</p>

<p>
<span class="parno">99</span>
<a class="ms" id="p_1V_1091"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
kāyapaṭibaddhena kāyapaṭibaddhaṃ āmasanti parāmasanti … pe …   gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti dvinnaṃ
dukkaṭānaṃ … pe …  .</p>

<p>
<span class="parno">100</span>
<a class="ms" id="p_1V_1092"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
kāyapaṭibaddhena kāyapaṭibaddhaṃ āmasanti parāmasanti … pe …   gaṇhanti chupanti,
sevanādhippāyo kāyena vāyamati phassaṃ paṭivijānāti, āpatti dvinnaṃ
dukkaṭānaṃ … pe …  .</p>
<hr>

<p>
<span class="parno">101</span>
<a class="ms" id="p_1V_1093"></a>
Itthī ca hoti itthisaññī sāratto ca. Itthī ca naṃ bhikkhussa nissaggiyena kāyaṃ
āmasati. Sevanādhippāyo kāyena vāyamati phassaṃ paṭivijānāti, āpatti
dukkaṭassa … pe …  .</p>

<p>
<span class="parno">102</span>
<a class="ms" id="p_1V_1094"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
nissaggiyena kāyaṃ āmasanti. Sevanādhippāyo kāyena vāyamati phassaṃ
paṭivijānāti, āpatti dvinnaṃ dukkaṭānaṃ … pe …  .</p>

<p>
<span class="parno">103</span>
<a class="ms" id="p_1V_1095"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
nissaggiyena kāyaṃ āmasanti. Sevanādhippāyo kāyena vāyamati phassaṃ
paṭivijānāti, āpatti dvinnaṃ dukkaṭānaṃ … pe …  .</p>

<p>
<span class="parno">104</span>
<a class="ms" id="p_1V_1096"></a>
Itthī ca hoti itthisaññī sāratto ca. Itthī ca naṃ bhikkhussa nissaggiyena
kāyapaṭibaddhaṃ āmasati. Sevanādhippāyo kāyena vāyamati phassaṃ paṭivijānāti,
āpatti dukkaṭassa … pe …  .</p>

<p>
<span class="parno">105</span>
<a class="ms" id="p_1V_1097"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
nissaggiyena kāyapaṭibaddhaṃ āmasanti. Sevanādhippāyo kāyena vāyamati phassaṃ
paṭivijānāti, āpatti dvinnaṃ dukkaṭānaṃ … pe …  .</p>

<p>
<span class="parno">106</span>
<a class="ms" id="p_1V_1098"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
nissaggiyena kāyapaṭibaddhaṃ āmasanti. Sevanādhippāyo kāyena vāyamati phassaṃ
paṭivijānāti, āpatti dvinnaṃ dukkaṭānaṃ … pe …  .</p>

<p>
<span class="parno">107</span>
<a class="ms" id="p_1V_1099"></a>
Itthī ca hoti itthisaññī sāratto ca. Itthī ca naṃ bhikkhussa nissaggiyena
nissaggiyaṃ āmasati. Sevanādhippāyo kāyena vāyamati, na ca phassaṃ
paṭivijānāti, āpatti dukkaṭassa … pe …  .</p>

<p>
<span class="parno">108</span>
<a class="ms" id="p_1V_1100"></a>
Dve itthiyo dvinnaṃ itthīnaṃ itthisaññī sāratto ca. Itthiyo ca naṃ bhikkhussa
nissaggiyena nissaggiyaṃ āmasanti. Sevanādhippāyo kāyena vāyamati, na ca
phassaṃ paṭivijānāti, āpatti dvinnaṃ dukkaṭānaṃ … pe …  .</p>

<p>
<span class="parno">109</span>
<a class="ms" id="p_1V_1101"></a>
Itthī ca paṇḍako ca ubhinnaṃ itthisaññī sāratto ca. Ubho ca naṃ bhikkhussa
nissaggiyena nissaggiyaṃ āmasanti. Sevanādhippāyo kāyena vāyamati, na ca
phassaṃ paṭivijānāti, āpatti dvinnaṃ dukkaṭānaṃ … pe …  .</p>
<hr>

<p>
<span class="parno">110</span>
<a class="ms" id="p_1V_1102"></a>
<a class="msdiv" id="msdiv279"></a>
Sevanādhippāyo kāyena vāyamati phassaṃ paṭivijānāti, āpatti sanghādisesassa.</p>

<p>
<span class="parno">111</span>
<a class="ms" id="p_1V_1103"></a>
Sevanādhippāyo kāyena vāyamati, na ca phassaṃ paṭivijānāti, āpatti dukkaṭassa.</p>

<p>
<span class="parno">112</span>
<a class="ms" id="p_1V_1104"></a>
Sevanādhippāyo na ca kāyena vāyamati, phassaṃ paṭivijānāti, anāpatti.</p>

<p>
<span class="parno">113</span>
<a class="ms" id="p_1V_1105"></a>
Sevanādhippāyo na ca kāyena vāyamati, na ca phassaṃ paṭivijānāti, anāpatti.</p>

<p>
<span class="parno">114</span>
<a class="ms" id="p_1V_1106"></a>
Mokkhādhippāyo kāyena vāyamati, phassaṃ paṭivijānāti, anāpatti.</p>

<p>
<span class="parno">115</span>
<a class="ms" id="p_1V_1107"></a>
Mokkhādhippāyo kāyena vāyamati, na ca phassaṃ paṭivijānāti, anāpatti.</p>

<p>
<span class="parno">116</span>
<a class="ms" id="p_1V_1108"></a>
Mokkhādhippāyo na ca kāyena vāyamati, phassaṃ paṭivijānāti, anāpatti.</p>

<p>
<span class="parno">117</span>
<a class="ms" id="p_1V_1109"></a>
Mokkhādhippāyo na ca kāyena vāyamati, na ca phassaṃ paṭivijānāti, anāpatti.</p>
<hr>

<p>
<span class="parno">118</span>
<a class="ms" id="p_1V_1110"></a>
<a class="msdiv" id="msdiv280"></a>
Anāpatti—  asañcicca, asatiyā, ajānantassa, asādiyantassa, ummattakassa,
khittacittassa, vedanāṭṭassa, ādikammikassāti.</p>
<h3>2.1 Vinītavatthuuddānagāthā</h3>
<blockquote>

<p>
<span class="parno">119</span>
<a class="ms" id="p_1V_1111"></a>
Mātā dhītā bhaginī ca,<br>
jāyā yakkhī ca paṇḍako;<br>
Suttā matā tiracchānā,<br>
dārudhītalikāya ca.<br></p>

<p>
<span class="parno">120</span>
<a class="ms" id="p_1V_1112"></a>
Sampīḷe sankamo maggo,<br>
rukkho nāvā ca rajju ca;<br>
Daṇḍo pattaṃ paṇāmesi,<br>
vande vāyami nacchupeti.<br></p>
</blockquote>
<h3>2.2 Vinītavatthu</h3>

<p>
<span class="parno">121</span>
<a class="ms" id="p_1V_1113"></a>
<a class="msdiv" id="msdiv281"></a>
Tena kho pana samayena aññataro bhikkhu mātuyā mātupemena āmasi. Tassa
kukkuccaṃ ahosi—  "bhagavatā sikkhāpadaṃ paññattaṃ, kacci nu kho ahaṃ
sanghādisesaṃ āpattiṃ āpanno"ti? Bhagavato etamatthaṃ ārocesi. "Anāpatti,
bhikkhu, sanghādisesassa; āpatti dukkaṭassā"ti. (1)</p>

<p>
<span class="parno">122</span>
<a class="ms" id="p_1V_1114"></a>
Tena kho pana samayena aññataro bhikkhu dhītuyā dhītupemena āmasi … pe …
bhaginiyā bhaginipemena āmasi. Tassa kukkuccaṃ ahosi … pe …   "anāpatti, bhikkhu,
sanghādisesassa; āpatti dukkaṭassā"ti. (2 –⁠3)</p>

<p>
<span class="parno">123</span>
<a class="ms" id="p_1V_1115"></a>
Tena kho pana samayena aññataro bhikkhu purāṇadutiyikāya kāyasaṃsaggaṃ
samāpajji. Tassa kukkuccaṃ ahosi … pe …   "āpattiṃ tvaṃ, bhikkhu, āpanno
sanghādisesan"ti. (4)</p>

<p>
<span class="parno">124</span>
<a class="ms" id="p_1V_1116"></a>
Tena kho pana samayena aññataro bhikkhu yakkhiniyā kāyasaṃsaggaṃ samāpajji.
Tassa kukkuccaṃ ahosi … pe …   "anāpatti, bhikkhu, sanghādisesassa; āpatti
thullaccayassā"ti. (5)</p>

<p>
<span class="parno">125</span>
<a class="ms" id="p_1V_1117"></a>
Tena kho pana samayena aññataro bhikkhu paṇḍakassa kāyasaṃsaggaṃ samāpajji.
Tassa kukkuccaṃ ahosi … pe …   "anāpatti, bhikkhu, sanghādisesassa; āpatti
thullaccayassā"ti. (6)</p>

<p>
<span class="parno">126</span>
<a class="ms" id="p_1V_1118"></a>
Tena kho pana samayena aññataro bhikkhu suttitthiyā kāyasaṃsaggaṃ samāpajji.
Tassa kukkuccaṃ ahosi … pe …   "āpattiṃ tvaṃ, bhikkhu, āpanno sanghādisesan"ti. (7)</p>

<p>
<span class="parno">127</span>
<a class="ms" id="p_1V_1119"></a>
Tena kho pana samayena aññataro bhikkhu matitthiyā kāyasaṃsaggaṃ samāpajji.
Tassa kukkuccaṃ ahosi … pe …   "anāpatti, bhikkhu, sanghādisesassa; āpatti
thullaccayassā"ti. (8)</p>

<p>
<span class="parno">128</span>
<a class="ms" id="p_1V_1120"></a>
Tena kho pana samayena aññataro bhikkhu tiracchānagatitthiyā kāyasaṃsaggaṃ
samāpajji. Tassa kukkuccaṃ ahosi … pe …   "anāpatti, bhikkhu, sanghādisesassa;
āpatti dukkaṭassā"ti. (9)</p>

<p>
<span class="parno">129</span>
<a class="ms" id="p_1V_1121"></a>
Tena kho pana samayena aññataro bhikkhu dārudhītalikāya kāyasaṃsaggaṃ
samāpajji. Tassa kukkuccaṃ ahosi … pe …   "anāpatti, bhikkhu, sanghādisesassa;
āpatti dukkaṭassā"ti. (10)</p>

<p>
<span class="parno">130</span>
<a class="ms" id="p_1V_1122"></a>
<a class="msdiv" id="msdiv282"></a>
Tena kho pana samayena sambahulā itthiyo aññataraṃ bhikkhuṃ sampīḷetvā
bāhāparamparāya ānesuṃ. Tassa kukkuccaṃ ahosi … pe …   "sādiyi tvaṃ, bhikkhū"ti?
"Nāhaṃ, bhagavā, sādiyin"ti. "Anāpatti, bhikkhu, asādiyantassā"ti. (11)</p>

<p>
<span class="parno">131</span>
<a class="ms" id="p_1V_1123"></a>
Tena kho pana samayena aññataro bhikkhu itthiyā abhirūḷhaṃ sankamaṃ sāratto
sañcālesi. Tassa kukkuccaṃ ahosi … pe …   "anāpatti, bhikkhu, sanghādisesassa;
āpatti dukkaṭassā"ti. (12)</p>

<p>
<span class="parno">132</span>
<a class="ms" id="p_1V_1124"></a>
Tena kho pana samayena aññataro bhikkhu itthiṃ paṭipathe passitvā sāratto
aṃsakūṭena pahāraṃ adāsi. Tassa kukkuccaṃ ahosi … pe …   "āpattiṃ tvaṃ, bhikkhu,
āpanno sanghādisesan"ti. (13)</p>

<p>
<span class="parno">133</span>
<a class="ms" id="p_1V_1125"></a>
Tena kho pana samayena aññataro bhikkhu itthiyā abhirūḷhaṃ rukkhaṃ sāratto
sañcālesi. Tassa kukkuccaṃ ahosi … pe …   "anāpatti, bhikkhu, sanghādisesassa;
āpatti dukkaṭassā"ti. (14)</p>

<p>
<span class="parno">134</span>
<a class="ms" id="p_1V_1126"></a>
Tena kho pana samayena aññataro bhikkhu itthiyā abhirūḷhaṃ nāvaṃ sāratto
sañcālesi. Tassa kukkuccaṃ ahosi … pe …   "anāpatti, bhikkhu, sanghādisesassa;
āpatti dukkaṭassā"ti. (15)</p>

<p>
<span class="parno">135</span>
<a class="ms" id="p_1V_1127"></a>
Tena kho pana samayena aññataro bhikkhu itthiyā gahitaṃ rajjuṃ sāratto āviñchi.
Tassa kukkuccaṃ ahosi … pe …   "anāpatti, bhikkhu, sanghādisesassa; āpatti
thullaccayassā"ti. (16)</p>

<p>
<span class="parno">136</span>
<a class="ms" id="p_1V_1128"></a>
Tena kho pana samayena aññataro bhikkhu itthiyā gahitaṃ daṇḍaṃ sāratto āviñchi.
Tassa kukkuccaṃ ahosi … pe …   "anāpatti, bhikkhu, sanghādisesassa; āpatti
thullaccayassā"ti. (17)</p>

<p>
<span class="parno">137</span>
<a class="ms" id="p_1V_1129"></a>
Tena kho pana samayena aññataro bhikkhu sāratto itthiṃ pattena paṇāmesi. Tassa
kukkuccaṃ ahosi … pe …   "anāpatti, bhikkhu, sanghādisesassa; āpatti
thullaccayassā"ti. (18)</p>

<p>
<span class="parno">138</span>
<a class="ms" id="p_1V_1130"></a>
Tena kho pana samayena aññataro bhikkhu itthiyā vandantiyā sāratto pādaṃ
uccāresi. Tassa kukkuccaṃ ahosi … pe …   "āpattiṃ tvaṃ, bhikkhu, āpanno
sanghādisesan"ti. (19)</p>

<p>
<span class="parno">139</span>
<a class="ms" id="p_1V_1131"></a>
Tena kho pana samayena aññataro bhikkhu itthiṃ gahessāmīti vāyamitvā na chupi.
Tassa kukkuccaṃ ahosi … pe …   "anāpatti, bhikkhu, sanghādisesassa; āpatti
dukkaṭassā"ti. (20)</p>
<p class="endsutta">
<span class="parno">140</span>
<a class="ms" id="p_1V_1132"></a>
Kāyasaṃsaggasikkhāpadaṃ niṭṭhitaṃ dutiyaṃ.</p>

</div><!--End Pali-->

<div id="nextprev"><a id="previous-sutta" href="../vi/bu-vb-sn1.html"></a><a id="next-sutta" href="../vi/bu-vb-sn3.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-sn.html">Sanghādisesas</a>Sanghādisesa 2
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
