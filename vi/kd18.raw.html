<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Khandaka 18</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a class="pressed" href="../vi/kd.html">Khandaka</a></li>
			<li><a href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<h2>Khandaka 18 <span class="minor">(Culavagga 8)</span> - Protocols</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span></li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->

<p>
<span class="parno">1</span>
<a class="ms" id="p_4v_1655"></a>
<a class="msdiv" id="msdiv356"></a>
tena samayena buddho bhagavā sāvatthiyaṃ viharati jetavane anāthapiṇḍikassa
ārāme. tena kho pana samayena āgantukā bhikkhū saupāhanāpi ārāmaṃ pavisanti,
chattappaggahitāpi ārāmaṃ pavisanti, oguṇṭhitāpi ārāmaṃ pavisanti, sīsepi
cīvaraṃ karitvā ārāmaṃ pavisanti, pānīyenapi pāde dhovanti, vuḍḍhatarepi
āvāsike bhikkhū na abhivādenti, napi senāsanaṃ pucchanti. aññataropi āgantuko
bhikkhu anajjhāvuṭṭhaṃ vihāraṃ ghaṭikaṃ ugghāṭetvā kavāṭaṃ paṇāmetvā sahasā
pāvisi. tassa uparipiṭṭhito ahi khandhe papati. so bhīto vissaramakāsi. bhikkhū
upadhāvitvā taṃ bhikkhuṃ etadavocuṃ—  "kissa tvaṃ, āvuso, vissaramakāsī"ti?
atha kho so bhikkhu bhikkhūnaṃ etamatthaṃ ārocesi.</p>

<p>
<span class="parno">2</span>
<a class="ms" id="p_4v_1656"></a>
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
āgantukā bhikkhū saupāhanāpi ārāmaṃ pavisissanti, chattappaggahitāpi ārāmaṃ
pavisissanti, oguṇṭhitāpi ārāmaṃ pavisissanti, sīsepi cīvaraṃ karitvā ārāmaṃ
pavisissanti, pānīyenapi pāde dhovissanti, vuḍḍhatarepi āvāsike bhikkhū na
abhivādessanti, napi senāsanaṃ pucchissantī"ti. atha kho te bhikkhū bhagavato
etamatthaṃ ārocesuṃ … pe …   "saccaṃ kira, bhikkhave, āgantukā bhikkhū saupāhanāpi
ārāmaṃ pavisanti, chattappaggahitāpi ārāmaṃ pavisanti, oguṇṭhitāpi ārāmaṃ
pavisanti, sīsepi cīvaraṃ karitvā ārāmaṃ pavisanti, pānīyenapi pāde dhovanti,
vuḍḍhatarepi āvāsike bhikkhū na abhivādenti, napi senāsanaṃ pucchantī"ti.
"saccaṃ, bhagavā"ti. vigarahi buddho bhagavā … pe …   kathañhi nāma bhikkhave
āgantukā bhikkhū saupāhanāpi ārāmaṃ pavisissanti, chattappaggahitāpi ārāmaṃ
pavisissanti, oguṇṭhitāpi ārāmaṃ pavisissanti, sīsepi cīvaraṃ karitvā ārāmaṃ
pavisissanti, pānīyenapi pāde dhovissanti, vuḍḍhatarepi āvāsike bhikkhū na
abhivādessanti, napi senāsanaṃ pucchissanti, netaṃ bhikkhave appasannānaṃ vā
pasādāya … pe …   vigarahitvā … pe …   dhammiṃ kathaṃ katvā bhikkhū āmantesi—</p>

<p>
<span class="parno">3</span>
<a class="ms" id="p_4v_1657"></a>
<a class="msdiv" id="msdiv357"></a>
"tena hi, bhikkhave, āgantukānaṃ bhikkhūnaṃ vattaṃ paññapessāmi yathā
āgantukehi bhikkhūhi sammā vattitabbaṃ. āgantukena, bhikkhave, bhikkhunā ‘idāni
ārāmaṃ pavisissāmī’ti upāhanā omuñcitvā nīcaṃ katvā papphoṭetvā gahetvā
chattaṃ apanāmetvā sīsaṃ vivaritvā sīse cīvaraṃ khandhe katvā sādhukaṃ
ataramānena ārāmo pavisitabbo. ārāmaṃ pavisantena sallakkhetabbaṃ—  ‘kattha
āvāsikā bhikkhū paṭikkamantī’ti? yattha āvāsikā bhikkhū paṭikkamanti—
upaṭṭhānasālāya vā maṇḍape vā rukkhamūle vā—  tattha gantvā ekamantaṃ patto
nikkhipitabbo; ekamantaṃ cīvaraṃ nikkhipitabbaṃ; patirūpaṃ āsanaṃ gahetvā
nisīditabbaṃ; pānīyaṃ pucchitabbaṃ, paribhojanīyaṃ pucchitabbaṃ—  ‘katamaṃ
pānīyaṃ, katamaṃ paribhojanīyan’ti? sace pānīyena attho hoti, pānīyaṃ gahetvā
pātabbaṃ. sace paribhojanīyena attho hoti, paribhojanīyaṃ gahetvā pādā
dhovitabbā. pāde dhovantena ekena hatthena udakaṃ āsiñcitabbaṃ, ekena hatthena
pādā dhovitabbā. na teneva udakaṃ āsiñcitabbaṃ na teneva hatthena pādā
dhovitabbā. upāhanāpuñchanacoḷakaṃ pucchitvā upāhanā puñchitabbā. upāhanā
puñchantena paṭhamaṃ sukkhena coḷakena puñchitabbā, pacchā allena.
upāhanāpuñchanacoḷakaṃ dhovitvā ekamantaṃ vissajjetabbaṃ.</p>
<hr>

<p>
<span class="parno">4</span>
<a class="ms" id="p_4v_1658"></a>
sace āvāsiko bhikkhu vuḍḍho hoti, abhivādetabbo. sace navako hoti,
abhivādāpetabbo. senāsanaṃ pucchitabbaṃ—  ‘katamaṃ me senāsanaṃ pāpuṇātī’ti?
ajjhāvuṭṭhaṃ vā anajjhāvuṭṭhaṃ vā pucchitabbaṃ, gocaro pucchitabbo, agocaro
pucchitabbo, sekkhasammatāni kulāni pucchitabbāni, vaccaṭṭhānaṃ pucchitabbaṃ,
passāvaṭṭhānaṃ pucchitabbaṃ, pānīyaṃ pucchitabbaṃ, paribhojanīyaṃ pucchitabbaṃ,
kattaradaṇḍo pucchitabbo, saṇghassa katikasaṇṭhānaṃ pucchitabbaṃ—  ‘kaṃ kālaṃ
pavisitabbaṃ, kaṃ kālaṃ nikkhamitabban’ti? sace vihāro anajjhāvuttho hoti,
kavāṭaṃ ākoṭetvā muhuttaṃ āgametvā ghaṭikaṃ ugghāṭetvā kavāṭaṃ paṇāmetvā bahi
ṭhitena nilloketabbo.</p>

<p>
<span class="parno">5</span>
<a class="ms" id="p_4v_1659"></a>
sace vihāro uklāpo hoti, mañce vā mañco āropito hoti, pīṭhe vā pīṭhaṃ āropitaṃ
hoti, senāsanaṃ upari puñjīkataṃ hoti, sace ussahati, sodhetabbo. vihāraṃ
sodhentena paṭhamaṃ bhūmattharaṇaṃ nīharitvā ekamantaṃ nikkhipitabbaṃ;
mañcapaṭipādakā nīharitvā ekamantaṃ nikkhipitabbā; bhisibibbohanaṃ nīharitvā
ekamantaṃ nikkhipitabbaṃ; nisīdanapaccattharaṇaṃ nīharitvā ekamantaṃ
nikkhipitabbaṃ; mañco nīcaṃ katvā sādhukaṃ appaṭighaṃsantena, asanghaṭṭentena
kavāṭapiṭṭhaṃ, nīharitvā ekamantaṃ nikkhipitabbo; pīṭhaṃ nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, nīharitvā ekamantaṃ
nikkhipitabbaṃ; kheḷamallako nīharitvā ekamantaṃ nikkhipitabbo;
apassenaphalakaṃ nīharitvā ekamantaṃ nikkhipitabbaṃ. sace vihāre santānakaṃ
hoti, ullokā paṭhamaṃ ohāretabbaṃ, ālokasandhikaṇṇabhāgā pamajjitabbā. sace
gerukaparikammakatā bhitti kaṇṇakitā hoti, coḷakaṃ temetvā pīḷetvā
pamajjitabbā. sace kāḷavaṇṇakatā bhūmi kaṇṇakitā hoti, coḷakaṃ temetvā pīḷetvā
pamajjitabbā. sace akatā hoti bhūmi, udakena paripphositvā sammajjitabbā—  mā
vihāro rajena uhaññīti. sankāraṃ vicinitvā ekamantaṃ chaḍḍetabbaṃ.</p>

<p>
<span class="parno">6</span>
<a class="ms" id="p_4v_1660"></a>
bhūmattharaṇaṃ otāpetvā sodhetvā papphoṭetvā atiharitvā yathāṭhāne
paññapetabbaṃ. mañcapaṭipādakā otāpetvā pamajjitvā atiharitvā yathāṭhāne
ṭhapetabbā. mañco otāpetvā sodhetvā papphoṭetvā nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, atiharitvā yathāṭhāne
paññapetabbo. pīṭhaṃ otāpetvā sodhetvā papphoṭetvā nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, atiharitvā yathāṭhāne
paññapetabbaṃ. bhisibibbohanaṃ otāpetvā sodhetvā papphoṭetvā atiharitvā
yathābhāgaṃ paññapetabbaṃ. nisīdanapaccattharaṇaṃ otāpetvā sodhetvā papphoṭetvā
atiharitvā yathābhāgaṃ paññapetabbaṃ. kheḷamallako otāpetvā pamajjitvā
atiharitvā yathābhāgaṃ ṭhapetabbo. apassenaphalakaṃ otāpetvā pamajjitvā
atiharitvā yathābhāgaṃ ṭhapetabbaṃ. pattacīvaraṃ nikkhipitabbaṃ. pattaṃ
nikkhipantena ekena hatthena pattaṃ gahetvā ekena hatthena heṭṭhāmañcaṃ vā
heṭṭhāpīṭhaṃ vā parāmasitvā patto nikkhipitabbo. na ca anantarahitāya bhūmiyā
patto nikkhipitabbo. cīvaraṃ nikkhipantena ekena hatthena cīvaraṃ gahetvā ekena
hatthena cīvaravaṃsaṃ vā cīvararajjuṃ vā pamajjitvā pārato antaṃ orato bhogaṃ
katvā cīvaraṃ nikkhipitabbaṃ.</p>

<p>
<span class="parno">7</span>
<a class="ms" id="p_4v_1661"></a>
sace puratthimā sarajā vātā vāyanti, puratthimā vātapānā thaketabbā. sace
pacchimā sarajā vātā vāyanti, pacchimā vātapānā thaketabbā. sace uttarā sarajā
vātā vāyanti, uttarā vātapānā thaketabbā. sace dakkhiṇā sarajā vātā vāyanti,
dakkhiṇā vātapānā thaketabbā. sace sītakālo hoti, divā vātapānā vivaritabbā,
rattiṃ thaketabbā. sace uṇhakālo hoti, divā vātapānā thaketabbā, rattiṃ
vivaritabbā.</p>

<p>
<span class="parno">8</span>
<a class="ms" id="p_4v_1662"></a>
sace pariveṇaṃ uklāpaṃ hoti, pariveṇaṃ sammajjitabbaṃ. sace koṭṭhako uklāpo
hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā
sammajjitabbā. sace aggisālā uklāpā hoti, aggisālā sammajjitabbā. sace
vaccakuṭi uklāpā hoti, vaccakuṭi sammajjitabbā. sace pānīyaṃ na hoti, pānīyaṃ
upaṭṭhāpetabbaṃ. sace paribhojanīyaṃ na hoti, paribhojanīyaṃ upaṭṭhāpetabbaṃ.
sace ācamanakumbhiyā udakaṃ na hoti, ācamanakumbhiyā udakaṃ āsiñcitabbaṃ. idaṃ
kho, bhikkhave, āgantukānaṃ bhikkhūnaṃ vattaṃ yathā āgantukehi bhikkhūhi sammā
vattitabban"ti.</p>
<h3>2 āvāsikavattakathā</h3>

<p>
<span class="parno">9</span>
<a class="ms" id="p_4v_1663"></a>
<a class="msdiv" id="msdiv358"></a>
tena kho pana samayena āvāsikā bhikkhū āgantuke bhikkhū disvā neva āsanaṃ
paññapenti, na pādodakaṃ pādapīṭhaṃ pādakathalikaṃ upanikkhipanti, na
paccuggantvā pattacīvaraṃ paṭiggaṇhanti, na pānīyena pucchanti, na vuḍḍhatarepi
āgantuke bhikkhū abhivādenti, na senāsanaṃ paññapenti. ye te bhikkhū
appicchā … pe …   te ujjhāyanti khiyyanti vipācenti—  "kathañhi nāma āvāsikā
bhikkhū āgantuke bhikkhū disvā neva āsanaṃ paññapessanti, na pādodakaṃ
pādapīṭhaṃ pādakathalikaṃ upanikkhipissanti, na paccuggantvā pattacīvaraṃ
paṭiggahissanti, na pānīyena pucchissanti, vuḍḍhatarepi āgantuke bhikkhū na
abhivādessanti, na senāsanaṃ paññapessantī"ti. atha kho te bhikkhū bhagavato
etamatthaṃ ārocesuṃ … pe …   "saccaṃ kira, bhikkhave … pe …   "saccaṃ, bhagavā"ti … pe …
vigarahitvā … pe …   dhammiṃ kathaṃ katvā bhikkhū āmantesi—</p>

<p>
<span class="parno">10</span>
<a class="ms" id="p_4v_1664"></a>
<a class="msdiv" id="msdiv359"></a>
"tena hi, bhikkhave, āvāsikānaṃ bhikkhūnaṃ vattaṃ paññapessāmi yathā āvāsikehi
bhikkhūhi sammā vattitabbaṃ. āvāsikena, bhikkhave, bhikkhunā āgantukaṃ bhikkhuṃ
vuḍḍhataraṃ disvā āsanaṃ paññapetabbaṃ, pādodakaṃ pādapīṭhaṃ pādakathalikaṃ
upanikkhipitabbaṃ, paccuggantvā pattacīvaraṃ paṭiggahetabbaṃ, pānīyena
pucchitabbo. sace ussahati, upāhanā puñchitabbā. upāhanā puñchantena paṭhamaṃ
sukkhena coḷakena puñchitabbā, pacchā allena. upāhanāpuñchanacoḷakaṃ dhovitvā
ekamantaṃ vissajjetabbaṃ.</p>

<p>
<span class="parno">11</span>
<a class="ms" id="p_4v_1665"></a>
āgantuko bhikkhu vuḍḍhataro abhivādetabbo. senāsanaṃ paññapetabbaṃ—  ‘etaṃ te
senāsanaṃ pāpuṇātī’ti. ajjhāvuṭṭhaṃ vā anajjhāvuṭṭhaṃ vā ācikkhitabbaṃ. gocaro
ācikkhitabbo. agocaro ācikkhitabbo. sekkhasammatāni kulāni ācikkhitabbāni.
vaccaṭṭhānaṃ ācikkhitabbaṃ. passāvaṭṭhānaṃ ācikkhitabbaṃ. pānīyaṃ
ācikkhitabbaṃ. paribhojanīyaṃ ācikkhitabbaṃ. kattaradaṇḍo ācikkhitabbo.
saṇghassa katikasaṇṭhānaṃ ācikkhitabbaṃ—  ‘imaṃ kālaṃ pavisitabbaṃ, imaṃ kālaṃ
nikkhamitabban’ti.</p>

<p>
<span class="parno">12</span>
<a class="ms" id="p_4v_1666"></a>
sace navako hoti, nisinnakeneva ācikkhitabbaṃ—  ‘atra pattaṃ nikkhipāhi, atra
cīvaraṃ nikkhipāhi, idaṃ āsanaṃ nisīdāhī’ti. pānīyaṃ ācikkhitabbaṃ.
paribhojanīyaṃ ācikkhitabbaṃ. upāhanāpuñchanacoḷakaṃ ācikkhitabbaṃ. āgantuko
bhikkhu navako abhivādāpetabbo. senāsanaṃ ācikkhitabbaṃ—  ‘etaṃ te senāsanaṃ
pāpuṇātī’ti. ajjhāvuṭṭhaṃ vā anajjhāvuṭṭhaṃ vā ācikkhitabbaṃ. gocaro
ācikkhitabbo. agocaro ācikkhitabbo. sekkhasammatāni kulāni ācikkhitabbāni.
vaccaṭṭhānaṃ ācikkhitabbaṃ. passāvaṭṭhānaṃ ācikkhitabbaṃ. pānīyaṃ
ācikkhitabbaṃ. paribhojanīyaṃ ācikkhitabbaṃ. kattaradaṇḍo ācikkhitabbo.
saṇghassa katikasaṇṭhānaṃ ācikkhitabbaṃ—  ‘imaṃ kālaṃ pavisitabbaṃ, imaṃ kālaṃ
nikkhamitabban’ti. idaṃ kho, bhikkhave, āvāsikānaṃ bhikkhūnaṃ vattaṃ yathā
āvāsikehi bhikkhūhi sammā vattitabban"ti.</p>
<h3>3 gamikavattakathā</h3>

<p>
<span class="parno">13</span>
<a class="ms" id="p_4v_1667"></a>
<a class="msdiv" id="msdiv360"></a>
tena kho pana samayena gamikā bhikkhū dārubhaṇḍaṃ mattikābhaṇḍaṃ appaṭisāmetvā
dvāravātapānaṃ vivaritvā senāsanaṃ anāpucchā pakkamanti. dārubhaṇḍaṃ
mattikābhaṇḍaṃ nassati. senāsanaṃ aguttaṃ hoti. ye te bhikkhū appicchā … pe …   te
ujjhāyanti khiyyanti vipācenti—  "kathañhi nāma gamikā bhikkhū dārubhaṇḍaṃ
mattikābhaṇḍaṃ appaṭisāmetvā dvāravātapānaṃ vivaritvā senāsanaṃ anāpucchā
pakkamissanti. dārubhaṇḍaṃ mattikābhaṇḍaṃ nassati. senāsanaṃ aguttaṃ hotī"ti.
atha kho te bhikkhū bhagavato etamatthaṃ ārocesuṃ … pe …   "saccaṃ kira,
bhikkhave … pe …   "saccaṃ, bhagavā"ti … pe …   vigarahitvā … pe …   dhammiṃ kathaṃ katvā
bhikkhū āmantesi—</p>

<p>
<span class="parno">14</span>
<a class="ms" id="p_4v_1668"></a>
<a class="msdiv" id="msdiv361"></a>
"tena hi, bhikkhave, gamikānaṃ bhikkhūnaṃ vattaṃ paññapessāmi yathā gamikehi
bhikkhūhi sammā vattitabbaṃ. gamikena, bhikkhave, bhikkhunā dārubhaṇḍaṃ
mattikābhaṇḍaṃ paṭisāmetvā dvāravātapānaṃ thaketvā senāsanaṃ āpucchā
pakkamitabbaṃ. sace bhikkhu na hoti, sāmaṇero āpucchitabbo. sace sāmaṇero na
hoti, ārāmiko āpucchitabbo. sace ārāmiko na hoti, upāsako āpucchitabbo. sace na
hoti bhikkhu vā sāmaṇero vā ārāmiko vā upāsako vā, catūsu pāsāṇesu mañcaṃ
paññapetvā mañce mañcaṃ āropetvā pīṭhe pīṭhaṃ āropetvā senāsanaṃ upari puñjaṃ
karitvā dārubhaṇḍaṃ mattikābhaṇḍaṃ paṭisāmetvā dvāravātapānaṃ thaketvā
pakkamitabbaṃ. sace vihāro ovassati, sace ussahati, chādetabbo, ussukkaṃ vā
kātabbaṃ—  ‘kinti nu kho vihāro chādiyethā’ti. evañcetaṃ labhetha, iccetaṃ
kusalaṃ. no ce labhetha, yo deso anovassako hoti, tattha catūsu pāsāṇesu mañcaṃ
paññapetvā mañce mañcaṃ āropetvā pīṭhe pīṭhaṃ āropetvā senāsanaṃ upari puñjaṃ
karitvā dārubhaṇḍaṃ mattikābhaṇḍaṃ paṭisāmetvā dvāravātapānaṃ thaketvā
pakkamitabbaṃ. sace sabbo vihāro ovassati, sace ussahati, senāsanaṃ gāmaṃ
atiharitabbaṃ, ussukkaṃ vā kātabbaṃ—  ‘kinti nu kho senāsanaṃ gāmaṃ
atihariyethā’ti. evañcetaṃ labhetha, iccetaṃ kusalaṃ. no ce labhetha, ajjhokāse
catūsu pāsāṇesu mañcaṃ paññapetvā mañce mañcaṃ āropetvā pīṭhe pīṭhaṃ āropetvā
senāsanaṃ upari puñjaṃ karitvā dārubhaṇḍaṃ mattikābhaṇḍaṃ paṭisāmetvā tiṇena vā
paṇṇena vā paṭicchādetvā pakkamitabbaṃ—  appeva nāma angānipi seseyyunti. idaṃ
kho, bhikkhave, gamikānaṃ bhikkhūnaṃ vattaṃ yathā gamikehi bhikkhūhi sammā
vattitabban"ti.</p>
<h3>4 anumodanavattakathā</h3>

<p>
<span class="parno">15</span>
<a class="ms" id="p_4v_1669"></a>
<a class="msdiv" id="msdiv362"></a>
tena kho pana samayena bhikkhū bhattagge na anumodanti. manussā ujjhāyanti
khiyyanti vipācenti—  "kathañhi nāma samaṇā sakyaputtiyā bhattagge na
anumodissantī"ti. assosuṃ kho bhikkhū tesaṃ manussānaṃ ujjhāyantānaṃ
khiyyantānaṃ vipācentānaṃ. atha kho te bhikkhū bhagavato etamatthaṃ ārocesuṃ.
atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū
āmantesi—  "anujānāmi, bhikkhave, bhattagge anumoditun"ti. atha kho tesaṃ
bhikkhūnaṃ etadahosi—  "kena nu kho bhattagge anumoditabban"ti? bhagavato
etamatthaṃ ārocesuṃ. atha kho bhagavā etasmiṃ nidāne etasmiṃ pakaraṇe dhammiṃ
kathaṃ katvā bhikkhū āmantesi—  "anujānāmi, bhikkhave, therena bhikkhunā
bhattagge anumoditun"ti.</p>

<p>
<span class="parno">16</span>
<a class="ms" id="p_4v_1670"></a>
tena kho pana samayena aññatarassa pūgassa saṇghabhattaṃ hoti. āyasmā sāriputto
saṇghatthero hoti. bhikkhū—  "bhagavatā anuññātaṃ therena bhikkhunā bhattagge
anumoditun"ti—  āyasmantaṃ sāriputtaṃ ekakaṃ ohāya pakkamiṃsu. atha kho āyasmā
sāriputto te manusse paṭisammoditvā pacchā ekako agamāsi. addasā kho bhagavā
āyasmantaṃ sāriputtaṃ dūratova ekakaṃ āgacchantaṃ. disvāna āyasmantaṃ
sāriputtaṃ etadavoca—  "kacci, sāriputta, bhattaṃ iddhaṃ ahosī"ti? "iddhaṃ kho,
bhante, bhattaṃ ahosi; api ca maṃ bhikkhū ekakaṃ ohāya pakkantā"ti. atha kho
bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—
"anujānāmi, bhikkhave, bhattagge catūhi pañcahi therānutherehi bhikkhūhi
āgametun"ti.</p>

<p>
<span class="parno">17</span>
<a class="ms" id="p_4v_1671"></a>
tena kho pana samayena aññataro thero bhattagge vaccito āgamesi. so vaccaṃ
sandhāretuṃ asakkonto mucchito papati. bhagavato etamatthaṃ ārocesuṃ.
"anujānāmi, bhikkhave, sati karaṇīye ānantarikaṃ bhikkhuṃ āpucchitvā gantun"ti.</p>
<h3>5 bhattaggavattakathā</h3>

<p>
<span class="parno">18</span>
<a class="ms" id="p_4v_1672"></a>
<a class="msdiv" id="msdiv363"></a>
tena kho pana samayena chabbaggiyā bhikkhū dunnivatthā duppārutā
anākappasampannā bhattaggaṃ gacchanti, vokkammapi therānaṃ bhikkhūnaṃ purato
purato gacchanti, therepi bhikkhū anupakhajja nisīdanti, navepi bhikkhū āsanena
paṭibāhanti, sanghāṭimpi ottharitvā antaraghare nisīdanti. ye te bhikkhū
appicchā … pe …   te ujjhāyanti khiyyanti vipācenti—  "kathañhi nāma chabbaggiyā
bhikkhū dunnivatthā duppārutā anākappasampannā bhattaggaṃ gacchissanti,
vokkammapi therānaṃ bhikkhūnaṃ purato purato gacchissanti, therepi bhikkhū
anupakhajja nisīdissanti, navepi bhikkhū āsanenapi paṭibāhissanti, sanghāṭimpi
ottharitvā antaraghare nisīdissantī"ti. atha kho te bhikkhū bhagavato
etamatthaṃ ārocesuṃ … pe …   "saccaṃ kira, bhikkhave, chabbaggiyā bhikkhū
dunnivatthā duppārutā anākappasampannā bhattaggaṃ gacchanti, vokkammapi
therānaṃ bhikkhūnaṃ purato purato gacchanti, therepi bhikkhū anupakhajja
nisīdanti, navepi bhikkhū āsanena paṭibāhanti, sanghāṭimpi ottharitvā
antaraghare nisīdantī"ti? "saccaṃ, bhagavā"ti … pe …   vigarahitvā … pe …   dhammiṃ
kathaṃ katvā bhikkhū āmantesi—</p>

<p>
<span class="parno">19</span>
<a class="ms" id="p_4v_1673"></a>
<a class="msdiv" id="msdiv364"></a>
"tena hi, bhikkhave, bhikkhūnaṃ bhattaggavattaṃ paññapessāmi yathā bhikkhūhi
bhattagge sammā vattitabbaṃ. sace ārāme kālo ārocito hoti, timaṇḍalaṃ
paṭicchādentena parimaṇḍalaṃ nivāsetvā kāyabandhanaṃ bandhitvā saguṇaṃ katvā
sanghāṭiyo pārupitvā gaṇṭhikaṃ paṭimuñcitvā dhovitvā pattaṃ gahetvā sādhukaṃ
ataramānena gāmo pavisitabbo.</p>

<p>
<span class="parno">20</span>
<a class="ms" id="p_4v_1674"></a>
na vokkamma therānaṃ bhikkhūnaṃ purato purato gantabbaṃ. suppaṭicchannena
antaraghare gantabbaṃ. susaṃvutena antaraghare gantabbaṃ. okkhittacakkhunā
antaraghare gantabbaṃ. na ukkhittakāya antaraghare gantabbaṃ. na ujjagghikāya
antaraghare gantabbaṃ. appasaddena antaraghare gantabbaṃ. na kāyappacālakaṃ
antaraghare gantabbaṃ. na bāhuppacālakaṃ antaraghare gantabbaṃ. na
sīsappacālakaṃ antaraghare gantabbaṃ. na khambhakatena antaraghare gantabbaṃ.
na oguṇṭhitena antaraghare gantabbaṃ. na ukkuṭikāya antaraghare gantabbaṃ.</p>

<p>
<span class="parno">21</span>
<a class="ms" id="p_4v_1675"></a>
suppaṭicchannena antaraghare nisīditabbaṃ. susaṃvutena antaraghare
nisīditabbaṃ. okkhittacakkhunā antaraghare nisīditabbaṃ. na ukkhittakāya
antaraghare nisīditabbaṃ na ujjagghikāya antaraghare nisīditabbaṃ, appasaddena
antaraghare nisīditabbaṃ. na kāyappacālakaṃ antaraghare nisīditabbaṃ. na
bāhuppacālakaṃ antaraghare nisīditabbaṃ. na sīsappacālakaṃ antaraghare
nisīditabbaṃ. na khambhakatena antaraghare nisīditabbaṃ. na oguṇṭhitena
antaraghare nisīditabbaṃ. na pallatthikāya antaraghare nisīditabbaṃ. na there
bhikkhū anupakhajja nisīditabbaṃ. na navā bhikkhū āsanena paṭibāhitabbā. na
sanghāṭiṃ ottharitvā antaraghare nisīditabbaṃ.</p>
<hr>

<p>
<span class="parno">22</span>
<a class="ms" id="p_4v_1676"></a>
udake diyyamāne ubhohi hatthehi pattaṃ paṭiggahetvā udakaṃ paṭiggahetabbaṃ.
nīcaṃ katvā sādhukaṃ appaṭighaṃsantena patto dhovitabbo. sace udakappaṭiggāhako
hoti, nīcaṃ katvā udakappaṭiggahe udakaṃ āsiñcitabbaṃ—  mā udakappaṭiggāhako
udakena osiñci, mā sāmantā bhikkhū udakena osiñciṃsu, mā sanghāṭi udakena
osiñcīti. sace udakappaṭiggāhako na hoti, nīcaṃ katvā chamāya udakaṃ
āsiñcitabbaṃ—  mā sāmantā bhikkhū udakena osiñciṃsu, mā sanghāṭi udakena
osiñcīti.</p>

<p>
<span class="parno">23</span>
<a class="ms" id="p_4v_1677"></a>
odane diyyamāne ubhohi hatthehi pattaṃ paṭiggahetvā odano paṭiggahetabbo,
sūpassa okāso kātabbo. sace hoti sappi vā telaṃ vā uttaribhangaṃ vā, therena
vattabbo—  ‘sabbesaṃ samakaṃ sampādehī’ti. sakkaccaṃ piṇḍapāto paṭiggahetabbo.
pattasaññinā piṇḍapāto paṭiggahetabbo. samasūpako piṇḍapāto paṭiggahetabbo.
samatittiko piṇḍapāto paṭiggahetabbo.</p>
<hr>

<p>
<span class="parno">24</span>
<a class="ms" id="p_4v_1678"></a>
na tāva therena bhuñjitabbaṃ yāva na sabbesaṃ odano sampatto hoti. sakkaccaṃ
piṇḍapāto bhuñjitabbo. pattasaññinā piṇḍapāto bhuñjitabbo. sapadānaṃ piṇḍapāto
bhuñjitabbo. samasūpako piṇḍapāto bhuñjitabbo. na thūpakato omadditvā piṇḍapāto
bhuñjitabbo. na sūpaṃ vā byañjanaṃ vā odanena paṭicchādetabbaṃ bhiyyokamyataṃ
upādāya. na sūpaṃ vā odanaṃ vā agilānena attano atthāya viññāpetvā
bhuñjitabbaṃ. na ujjhānasaññinā paresaṃ patto oloketabbo. nātimahanto kabaḷo
kātabbo. parimaṇḍalo ālopo kātabbo. na anāhaṭe kabaḷe mukhadvāraṃ vivaritabbaṃ.
na bhuñjamānena sabbo hattho mukhe pakkhipitabbo. na sakabaḷena mukhena
byāharitabbaṃ. na piṇḍukkhepakaṃ bhuñjitabbaṃ. na kabaḷāvacchedakaṃ
bhuñjitabbaṃ. na avagaṇḍakārakaṃ bhuñjitabbaṃ. na hatthaniddhunakaṃ
bhuñjitabbaṃ. na sitthāvakārakaṃ bhuñjitabbaṃ. na jivhānicchārakaṃ
bhuñjitabbaṃ. na capucapukārakaṃ bhuñjitabbaṃ. na surusurukārakaṃ bhuñjitabbaṃ.
na hatthanillehakaṃ bhuñjitabbaṃ. na pattanillehakaṃ bhuñjitabbaṃ. na
oṭṭhanillehakaṃ bhuñjitabbaṃ.</p>
<hr>

<p>
<span class="parno">25</span>
<a class="ms" id="p_4v_1679"></a>
na sāmisena hatthena pānīyathālako paṭiggahetabbo. na tāva therena udakaṃ
paṭiggahetabbaṃ yāva na sabbeva bhuttāvino honti. udake diyyamāne ubhohi
hatthehi pattaṃ paṭiggahetvā udakaṃ paṭiggahetabbaṃ. nīcaṃ katvā sādhukaṃ
appaṭighaṃsantena patto dhovitabbo. sace udakappaṭiggāhako hoti, nīcaṃ katvā
udakappaṭiggahe udakaṃ āsiñcitabbaṃ—  mā udakappaṭiggāhako udakena osiñci, mā
sāmantā bhikkhū udakena osiñciṃsu, mā sanghāṭi udakena osiñcīti. sace
udakappaṭiggāhako na hoti, nīcaṃ katvā chamāya udakaṃ āsiñcitabbaṃ—  mā sāmantā
bhikkhū udakena osiñciṃsu, mā sanghāṭi udakena osiñcīti. na sasitthakaṃ
pattadhovanaṃ antaraghare chaḍḍetabbaṃ.</p>

<p>
<span class="parno">26</span>
<a class="ms" id="p_4v_1680"></a>
nivattantena navakehi bhikkhūhi paṭhamataraṃ nivattitabbaṃ. pacchā therehi
suppaṭicchannena antaraghare gantabbaṃ. susaṃvutena antaraghare gantabbaṃ.
okkhittacakkhunā antaraghare gantabbaṃ. na ukkhittakāya antaraghare gantabbaṃ.
na ujjagghikāya antaraghare gantabbaṃ. appasaddena antaraghare gantabbaṃ. na
kāyappacālakaṃ antaraghare gantabbaṃ. na bāhuppacālakaṃ antaraghare gantabbaṃ.
na sīsappacālakaṃ antaraghare gantabbaṃ. na khambhakatena antaraghare
gantabbaṃ. na oguṇṭhitena antaraghare gantabbaṃ. na ukkuṭikāya antaraghare
gantabbaṃ. idaṃ kho, bhikkhave, bhikkhūnaṃ bhattaggavattaṃ yathā bhikkhūhi
bhattagge sammā vattitabban"ti.</p>
<hr>
<p class="endsutta">
<span class="parno">27</span>
<a class="ms" id="p_4v_1681"></a>
paṭhamabhāṇavāro niṭṭhito.</p>
<h3>6 piṇḍacārikavattakathā</h3>

<p>
<span class="parno">28</span>
<a class="ms" id="p_4v_1682"></a>
<a class="msdiv" id="msdiv365"></a>
tena kho pana samayena piṇḍacārikā bhikkhū dunnivatthā duppārutā
anākappasampannā piṇḍāya caranti, asallakkhetvāpi nivesanaṃ pavisanti,
asallakkhetvāpi nikkhamanti, atisahasāpi pavisanti, atisahasāpi nikkhamanti,
atidūrepi tiṭṭhanti, accāsannepi tiṭṭhanti, aticirampi tiṭṭhanti, atilahumpi
nivattanti. aññataropi piṇḍacāriko bhikkhu asallakkhetvā nivesanaṃ pāvisi. so
ca dvāraṃ maññamāno aññataraṃ ovarakaṃ pāvisi. tasmimpi ovarake itthī naggā
uttānā nipannā hoti. addasā kho so bhikkhu taṃ itthiṃ naggaṃ uttānaṃ nipannaṃ.
disvāna—  "nayidaṃ dvāraṃ, ovarakaṃ idan"ti tamhā ovarakā nikkhami. addasā kho
tassā itthiyā sāmiko taṃ itthiṃ naggaṃ uttānaṃ nipannaṃ. disvāna—  "iminā me
bhikkhunā pajāpatī dūsitā"ti taṃ bhikkhuṃ gahetvā ākoṭesi. atha kho sā itthī
tena saddena paṭibujjhitvā taṃ purisaṃ etadavoca—  "kissa tvaṃ, ayya, imaṃ
bhikkhuṃ ākoṭesī"ti? "imināsi tvaṃ bhikkhunā dūsitā"ti? "nāhaṃ, ayya, iminā
bhikkhunā dūsitā; akārako so bhikkhū"ti taṃ bhikkhuṃ muñcāpesi. atha kho so
bhikkhu ārāmaṃ gantvā bhikkhūnaṃ etamatthaṃ ārocesi.</p>

<p>
<span class="parno">29</span>
<a class="ms" id="p_4v_1683"></a>
ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
piṇḍacārikā bhikkhū dunnivatthā duppārutā anākappasampannā piṇḍāya carissanti,
asallakkhetvāpi nivesanaṃ pavisissanti, asallakkhetvāpi nikkhamissanti,
atisahasāpi pavisissanti, atisahasāpi nikkhamissanti, atidūrepi tiṭṭhissanti,
accāsannepi tiṭṭhissanti, aticirampi tiṭṭhissanti, atilahumpi nivattissantī"ti.
atha kho te bhikkhū bhagavato etamatthaṃ ārocesuṃ … pe …   "saccaṃ kira,
bhikkhave … pe …   "saccaṃ, bhagavā"ti … pe …   vigarahitvā … pe …   dhammiṃ kathaṃ katvā
bhikkhū āmantesi—</p>

<p>
<span class="parno">30</span>
<a class="ms" id="p_4v_1684"></a>
<a class="msdiv" id="msdiv366"></a>
"tena hi, bhikkhave, piṇḍacārikānaṃ bhikkhūnaṃ vattaṃ paññapessāmi yathā
piṇḍacārikehi bhikkhūhi sammā vattitabbaṃ. piṇḍacārikena, bhikkhave, bhikkhunā—
‘idāni gāmaṃ pavisissāmī’ti timaṇḍalaṃ paṭicchādentena parimaṇḍalaṃ nivāsetvā
kāyabandhanaṃ bandhitvā saguṇaṃ katvā sanghāṭiyo pārupitvā gaṇṭhikaṃ
paṭimuñcitvā dhovitvā pattaṃ gahetvā sādhukaṃ ataramānena gāmo pavisitabbo.</p>

<p>
<span class="parno">31</span>
<a class="ms" id="p_4v_1685"></a>
suppaṭicchannena antaraghare gantabbaṃ. susaṃvutena antaraghare gantabbaṃ.
okkhittacakkhunā antaraghare gantabbaṃ. na ukkhittakāya antaraghare gantabbaṃ.
na ujjagghikāya antaraghare gantabbaṃ. appasaddena antaraghare gantabbaṃ. na
kāyappacālakaṃ antaraghare gantabbaṃ. na bāhuppacālakaṃ antaraghare gantabbaṃ.
na sīsappacālakaṃ antaraghare gantabbaṃ. na khambhakatena antaraghare
gantabbaṃ. na oguṇṭhitena antaraghare gantabbaṃ. na ukkuṭikāya antaraghare
gantabbaṃ.</p>
<hr>

<p>
<span class="parno">32</span>
<a class="ms" id="p_4v_1686"></a>
nivesanaṃ pavisantena sallakkhetabbaṃ—  ‘iminā pavisissāmi, iminā
nikkhamissāmī’ti. nātisahasā pavisitabbaṃ. nātisahasā nikkhamitabbaṃ. nātidūre
ṭhātabbaṃ. nāccāsanne ṭhātabbaṃ. nāticiraṃ ṭhātabbaṃ. nātilahuṃ nivattitabbaṃ.
ṭhitakena sallakkhetabbaṃ—  ‘bhikkhaṃ dātukāmā vā adātukāmā vā’ti. sace kammaṃ
vā nikkhipati, āsanā vā vuṭṭhāti, kaṭacchuṃ vā parāmasati, bhājanaṃ vā
parāmasati, ṭhapeti vā—  dātukāmassāti ṭhātabbaṃ. bhikkhāya diyyamānāya vāmena
hatthena sanghāṭiṃ uccāretvā dakkhiṇena hatthena pattaṃ paṇāmetvā ubhohi
hatthehi pattaṃ paṭiggahetvā bhikkhā paṭiggahetabbā. na ca bhikkhādāyikāya
mukhaṃ ulloketabbaṃ. sallakkhetabbaṃ—  ‘sūpaṃ dātukāmā vā adātukāmā vā’ti. sace
kaṭacchuṃ vā parāmasati, bhājanaṃ vā parāmasati, ṭhapeti vā—  dātukāmassāti
ṭhātabbaṃ. bhikkhāya dinnāya sanghāṭiyā pattaṃ paṭicchādetvā sādhukaṃ
ataramānena nivattitabbaṃ.</p>

<p>
<span class="parno">33</span>
<a class="ms" id="p_4v_1687"></a>
suppaṭicchannena antaraghare gantabbaṃ. susaṃvutena antaraghare gantabbaṃ.
okkhittacakkhunā antaraghare gantabbaṃ. na ukkhittakāya antaraghare gantabbaṃ.
na ujjagghikāya antaraghare gantabbaṃ. appasaddena antaraghare gantabbaṃ. na
kāyappacālakaṃ antaraghare gantabbaṃ. na bāhuppacālakaṃ antaraghare gantabbaṃ.
na sīsappacālakaṃ antaraghare gantabbaṃ. na khambhakatena antaraghare
gantabbaṃ. na oguṇṭhitena antaraghare gantabbaṃ. na ukkuṭikāya antaraghare
gantabbaṃ. yo paṭhamaṃ gāmato piṇḍāya paṭikkamati, tena āsanaṃ paññapetabbaṃ,
pādodakaṃ pādapīṭhaṃ pādakathalikaṃ upanikkhipitabbaṃ, avakkārapāti dhovitvā
upaṭṭhāpetabbā, pānīyaṃ paribhojanīyaṃ upaṭṭhāpetabbaṃ. yo pacchā gāmato
piṇḍāya paṭikkamati, sace hoti bhuttāvaseso, sace ākankhati, bhuñjitabbaṃ. no
ce ākankhati, appaharite vā chaḍḍetabbaṃ, appāṇake vā udake opilāpetabbaṃ. tena
āsanaṃ uddharitabbaṃ, pādodakaṃ pādapīṭhaṃ pādakathalikaṃ paṭisāmetabbaṃ,
avakkārapāti dhovitvā paṭisāmetabbā, pānīyaṃ paribhojanīyaṃ paṭisāmetabbaṃ,
bhattaggaṃ sammajjitabbaṃ. yo passati pānīyaghaṭaṃ vā paribhojanīyaghaṭaṃ vā
vaccaghaṭaṃ vā rittaṃ tucchaṃ tena upaṭṭhāpetabbaṃ. sacassa hoti avisayhaṃ,
hatthavikārena dutiyaṃ āmantetvā hatthavilanghakena upaṭṭhāpetabbaṃ, na ca
tappaccayā vācā bhinditabbā. idaṃ kho, bhikkhave, piṇḍacārikānaṃ bhikkhūnaṃ
vattaṃ yathā piṇḍacārikehi bhikkhūhi sammā vattitabban"ti.</p>
<h3>7 āraññikavattakathā</h3>

<p>
<span class="parno">34</span>
<a class="ms" id="p_4v_1688"></a>
<a class="msdiv" id="msdiv367"></a>
tena kho pana samayena sambahulā bhikkhū araññe viharanti. te neva pānīyaṃ
upaṭṭhāpenti, na paribhojanīyaṃ upaṭṭhāpenti, na aggiṃ upaṭṭhāpenti, na
araṇisahitaṃ upaṭṭhāpenti, na nakkhattapadāni jānanti, na disābhāgaṃ jānanti.
corā tattha gantvā te bhikkhū etadavocuṃ—  "atthi, bhante, pānīyan"ti?
"natthāvuso"ti. "atthi, bhante, paribhojanīyan"ti? "natthāvuso"ti. "atthi,
bhante, aggī"ti? "natthāvuso"ti. "atthi, bhante, araṇisahitan"ti?
"natthāvuso"ti. ( ) "kenajja, bhante, yuttan"ti? "na kho mayaṃ, āvuso,
jānāmā"ti. "katamāyaṃ, bhante, disā"ti? "na kho mayaṃ, āvuso, jānāmā"ti. atha
kho te corā—  "nevimesaṃ pānīyaṃ atthi, na paribhojanīyaṃ atthi, na aggi atthi,
na araṇisahitaṃ atthi, na nakkhattapadāni jānanti, na disābhāgaṃ jānanti; corā
ime, nayime bhikkhū"ti—  ākoṭetvā pakkamiṃsu. atha kho te bhikkhū bhikkhūnaṃ
etamatthaṃ ārocesuṃ. bhikkhū bhagavato etamatthaṃ ārocesuṃ. atha kho bhagavā
etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—</p>
<hr>

<p>
<span class="parno">35</span>
<a class="ms" id="p_4v_1689"></a>
<a class="msdiv" id="msdiv368"></a>
"tena hi, bhikkhave, āraññikānaṃ bhikkhūnaṃ vattaṃ paññapessāmi yathā
āraññikehi bhikkhūhi sammā vattitabbaṃ. āraññikena, bhikkhave, bhikkhunā
kālasseva uṭṭhāya pattaṃ thavikāya pakkhipitvā aṃse ālaggetvā cīvaraṃ khandhe
karitvā upāhanā ārohitvā dārubhaṇḍaṃ mattikābhaṇḍaṃ paṭisāmetvā dvāravātapānaṃ
thaketvā senāsanā otaritabbaṃ—  idāni gāmaṃ pavisissāmīti. upāhanā omuñcitvā
nīcaṃ katvā papphoṭetvā thavikāya pakkhipitvā aṃse ālaggetvā timaṇḍalaṃ
paṭicchādentena parimaṇḍalaṃ nivāsetvā kāyabandhanaṃ bandhitvā saguṇaṃ katvā
sanghāṭiyo pārupitvā gaṇṭhikaṃ paṭimuñcitvā dhovitvā pattaṃ gahetvā sādhukaṃ
ataramānena gāmo pavisitabbo. suppaṭicchannena antaraghare gantabbaṃ … pe …   na
khambhakatena antaraghare gantabbaṃ. na oguṇṭhitena antaraghare gantabbaṃ. na
ukkuṭikāya antaraghare gantabbaṃ.</p>

<p>
<span class="parno">36</span>
<a class="ms" id="p_4v_1690"></a>
nivesanaṃ pavisantena sallakkhetabbaṃ—  ‘iminā pavisissāmi, iminā
nikkhamissāmī’ti. nātisahasā pavisitabbaṃ. nātisahasā nikkhamitabbaṃ. nātidūre
ṭhātabbaṃ. nāccāsanne ṭhātabbaṃ. nāticiraṃ ṭhātabbaṃ. nātilahuṃ nivattitabbaṃ.
ṭhitakena sallakkhetabbaṃ—  ‘bhikkhaṃ dātukāmā vā adātukāmā vā’ti. sace kammaṃ
vā nikkhipati, āsanā vā vuṭṭhāti, kaṭacchuṃ vā parāmasati, bhājanaṃ vā
parāmasati, ṭhapeti vā—  dātukāmassāti ṭhātabbaṃ. bhikkhāya diyyamānāya vāmena
hatthena sanghāṭiṃ uccāretvā dakkhiṇena hatthena pattaṃ paṇāmetvā ubhohi
hatthehi pattaṃ paṭiggahetvā bhikkhā paṭiggahetabbā. na ca bhikkhādāyikāya
mukhaṃ ulloketabbaṃ. sallakkhetabbaṃ—  ‘sūpaṃ dātukāmā vā adātukāmā vā’ti. sace
kaṭacchuṃ vā parāmasati, bhājanaṃ vā parāmasati, ṭhapeti vā—  dātukāmassāti
ṭhātabbaṃ. bhikkhāya dinnāya sanghāṭiyā pattaṃ paṭicchādetvā sādhukaṃ
ataramānena nivattitabbaṃ.</p>

<p>
<span class="parno">37</span>
<a class="ms" id="p_4v_1691"></a>
suppaṭicchannena antaraghare gantabbaṃ … pe …   na ukkuṭikāya antaraghare
gantabbaṃ. gāmato nikkhamitvā pattaṃ thavikāya pakkhipitvā aṃse ālaggetvā
cīvaraṃ sangharitvā sīse karitvā upāhanā ārohitvā gantabbaṃ.</p>
<hr>

<p>
<span class="parno">38</span>
<a class="ms" id="p_4v_1692"></a>
āraññikena, bhikkhave, bhikkhunā pānīyaṃ upaṭṭhāpetabbaṃ, paribhojanīyaṃ
upaṭṭhāpetabbaṃ, aggi upaṭṭhāpetabbo, araṇisahitaṃ upaṭṭhāpetabbaṃ,
kattaradaṇḍo upaṭṭhāpetabbo, nakkhattapadāni uggahetabbāni—  sakalāni vā
ekadesāni vā, disākusalena bhavitabbaṃ. idaṃ kho, bhikkhave, āraññikānaṃ
bhikkhūnaṃ vattaṃ yathā āraññikehi bhikkhūhi sammā vattitabban"ti.</p>
<h3>8 senāsanavattakathā</h3>

<p>
<span class="parno">39</span>
<a class="ms" id="p_4v_1693"></a>
<a class="msdiv" id="msdiv369"></a>
tena kho pana samayena sambahulā bhikkhū ajjhokāse cīvarakammaṃ karonti.
chabbaggiyā bhikkhū paṭivāte angaṇe senāsanaṃ papphoṭesuṃ. bhikkhū rajena
okiriṃsu. ye te bhikkhū appicchā … pe …   te ujjhāyanti khiyyanti vipācenti—
"kathañhi nāma chabbaggiyā bhikkhū paṭivāte angaṇe senāsanaṃ papphoṭessanti.
bhikkhū rajena okiriṃsū"ti.</p>

<p>
<span class="parno">40</span>
<a class="ms" id="p_4v_1694"></a>
atha kho te bhikkhū bhagavato etamatthaṃ ārocesuṃ … pe …   "saccaṃ kira, bhikkhave,
chabbaggiyā bhikkhū paṭivāte angaṇe senāsanaṃ papphoṭenti, bhikkhū rajena
okiriṃsū"ti? "saccaṃ, bhagavā"ti … pe …   vigarahitvā … pe …   dhammiṃ kathaṃ katvā
bhikkhū āmantesi—</p>

<p>
<span class="parno">41</span>
<a class="ms" id="p_4v_1695"></a>
<a class="msdiv" id="msdiv370"></a>
"tena hi, bhikkhave, bhikkhūnaṃ senāsanavattaṃ paññapessāmi yathā bhikkhūhi
senāsane sammā vattitabbaṃ. yasmiṃ vihāre viharati, sace so vihāro uklāpo hoti,
sace ussahati, sodhetabbo. vihāraṃ sodhentena paṭhamaṃ pattacīvaraṃ nīharitvā
ekamantaṃ nikkhipitabbaṃ; nisīdanapaccattharaṇaṃ nīharitvā ekamantaṃ
nikkhipitabbaṃ; bhisibibbohanaṃ nīharitvā ekamantaṃ nikkhipitabbaṃ; mañco nīcaṃ
katvā sādhukaṃ appaṭighaṃsantena, asanghaṭṭentena kavāṭapiṭṭhaṃ, nīharitvā
ekamantaṃ nikkhipitabbo; pīṭhaṃ nīcaṃ katvā sādhukaṃ appaṭighaṃsantena,
asanghaṭṭentena kavāṭapiṭṭhaṃ, nīharitvā ekamantaṃ nikkhipitabbaṃ;
mañcapaṭipādakā nīharitvā ekamantaṃ nikkhipitabbā; kheḷamallako nīharitvā
ekamantaṃ nikkhipitabbo; apassenaphalakaṃ nīharitvā ekamantaṃ nikkhipitabbaṃ;
bhummattharaṇaṃ yathāpaññattaṃ sallakkhetvā nīharitvā ekamantaṃ nikkhipitabbaṃ.
sace vihāre santānakaṃ hoti, ullokā paṭhamaṃ ohāretabbaṃ,
ālokasandhikaṇṇabhāgā pamajjitabbā. sace gerukaparikammakatā bhitti kaṇṇakitā
hoti, coḷakaṃ temetvā pīḷetvā pamajjitabbā. sace kāḷavaṇṇakatā bhūmi kaṇṇakitā
hoti, coḷakaṃ temetvā pīḷetvā pamajjitabbā. sace akatā hoti bhūmi, udakena
paripphositvā paripphositvā sammajjitabbā—  mā vihāro rajena uhaññīti. sankāraṃ
vicinitvā ekamantaṃ chaḍḍetabbaṃ.</p>

<p>
<span class="parno">42</span>
<a class="ms" id="p_4v_1696"></a>
na bhikkhusāmantā senāsanaṃ papphoṭetabbaṃ. na vihārasāmantā senāsanaṃ
papphoṭetabbaṃ. na pānīyasāmantā senāsanaṃ papphoṭetabbaṃ. na
paribhojanīyasāmantā senāsanaṃ papphoṭetabbaṃ. na paṭivāte angaṇe senāsanaṃ
papphoṭetabbaṃ. adhovāte senāsanaṃ papphoṭetabbaṃ.</p>

<p>
<span class="parno">43</span>
<a class="ms" id="p_4v_1697"></a>
bhummattharaṇaṃ ekamantaṃ otāpetvā sodhetvā papphoṭetvā atiharitvā
yathāpaññattaṃ paññapetabbaṃ. mañcapaṭipādakā ekamantaṃ otāpetvā pamajjitvā
atiharitvā yathāṭhāne ṭhapetabbā. mañco ekamantaṃ otāpetvā sodhetvā papphoṭetvā
nīcaṃ katvā sādhukaṃ appaṭighaṃsantena, asanghaṭṭentena kavāṭapiṭṭhaṃ,
atiharitvā yathāpaññattaṃ paññapetabbo. pīṭhaṃ ekamantaṃ otāpetvā sodhetvā
papphoṭetvā nīcaṃ katvā sādhukaṃ appaṭighaṃsantena, asanghaṭṭentena
kavāṭapiṭṭhaṃ, atiharitvā yathāpaññattaṃ paññapetabbaṃ. bhisibibbohanaṃ
ekamantaṃ otāpetvā sodhetvā papphoṭetvā atiharitvā yathāpaññattaṃ
paññapetabbaṃ. nisīdanapaccattharaṇaṃ ekamantaṃ otāpetvā sodhetvā papphoṭetvā
atiharitvā yathāpaññattaṃ paññapetabbaṃ. kheḷamallako ekamantaṃ otāpetvā
pamajjitvā atiharitvā yathāṭhāne ṭhapetabbo. apassenaphalakaṃ ekamantaṃ
otāpetvā pamajjitvā atiharitvā yathāṭhāne ṭhapetabbaṃ. pattacīvaraṃ
nikkhipitabbaṃ. pattaṃ nikkhipantena ekena hatthena pattaṃ gahetvā ekena
hatthena heṭṭhāmañcaṃ vā heṭṭhāpīṭhaṃ vā parāmasitvā patto nikkhipitabbo. na ca
anantarahitāya bhūmiyā patto nikkhipitabbo. cīvaraṃ nikkhipantena ekena
hatthena cīvaraṃ gahetvā ekena hatthena cīvaravaṃsaṃ vā cīvararajjuṃ vā
pamajjitvā pārato antaṃ orato bhogaṃ katvā cīvaraṃ nikkhipitabbaṃ.</p>
<hr>

<p>
<span class="parno">44</span>
<a class="ms" id="p_4v_1698"></a>
sace puratthimā sarajā vātā vāyanti, puratthimā vātapānā thaketabbā. sace
pacchimā sarajā vātā vāyanti, pacchimā vātapānā thaketabbā. sace uttarā sarajā
vātā vāyanti uttarā vātapānā thaketabbā. sace dakkhiṇā sarajā vātā vāyanti,
dakkhiṇā vātapānā thaketabbā. sace sītakālo hoti, divā vātapānā vivaritabbā,
rattiṃ thaketabbā. sace uṇhakālo hoti, divā vātapānā thaketabbā, rattiṃ
vivaritabbā.</p>

<p>
<span class="parno">45</span>
<a class="ms" id="p_4v_1699"></a>
sace pariveṇaṃ uklāpaṃ hoti, pariveṇaṃ sammajjitabbaṃ. sace koṭṭhako uklāpo
hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā
sammajjitabbā. sace aggisālā uklāpā hoti, aggisālā sammajjitabbā. sace
vaccakuṭi uklāpā hoti, vaccakuṭi sammajjitabbā. sace pānīyaṃ na hoti, pānīyaṃ
upaṭṭhāpetabbaṃ. sace paribhojanīyaṃ na hoti, paribhojanīyaṃ upaṭṭhāpetabbaṃ.
sace ācamanakumbhiyā udakaṃ na hoti, ācamanakumbhiyā udakaṃ āsiñcitabbaṃ.</p>

<p>
<span class="parno">46</span>
<a class="ms" id="p_4v_1700"></a>
sace vuḍḍhena saddhiṃ ekavihāre viharati, na vuḍḍhaṃ anāpucchā uddeso dātabbo,
na paripucchā dātabbā, na sajjhāyo kātabbo, na dhammo bhāsitabbo, na padīpo
kātabbo, na padīpo vijjhāpetabbo, na vātapānā vivaritabbā, na vātapānā
thaketabbā. sace vuḍḍhena saddhiṃ ekacankame cankamati, yena vuḍḍho tena
parivattitabbaṃ, na ca vuḍḍho sanghāṭikaṇṇena ghaṭṭetabbo. idaṃ kho, bhikkhave,
bhikkhūnaṃ senāsanavattaṃ yathā bhikkhūhi senāsane sammā vattitabban"ti.</p>
<h3>9 jantāgharavattakathā</h3>

<p>
<span class="parno">47</span>
<a class="ms" id="p_4v_1701"></a>
<a class="msdiv" id="msdiv371"></a>
tena kho pana samayena chabbaggiyā bhikkhū jantāghare therehi bhikkhūhi
nivāriyamānā anādariyaṃ paṭicca pahūtaṃ kaṭṭhaṃ āropetvā aggiṃ datvā dvāraṃ
thaketvā dvāre nisīdanti. bhikkhū uṇhābhitattā dvāraṃ alabhamānā mucchitā
papatanti. ye te bhikkhū appicchā … pe …   te ujjhāyanti khiyyanti vipācenti—
"kathañhi nāma chabbaggiyā bhikkhū jantāghare therehi bhikkhūhi nivāriyamānā
anādariyaṃ paṭicca pahūtaṃ kaṭṭhaṃ āropetvā aggiṃ datvā dvāraṃ thaketvā dvāre
nisīdissanti. bhikkhū uṇhābhitattā dvāraṃ alabhamānā mucchitā papatantī"ti.
atha kho te bhikkhū bhagavato etamatthaṃ ārocesuṃ … pe …   "saccaṃ kira, bhikkhave,
chabbaggiyā bhikkhū jantāghare therehi bhikkhūhi nivāriyamānā anādariyaṃ
paṭicca pahūtaṃ kaṭṭhaṃ āropetvā aggiṃ datvā dvāraṃ thaketvā dvāre nisīdanti;
bhikkhū uṇhābhitattā dvāraṃ alabhamānā mucchitā papatantī"ti? "saccaṃ,
bhagavā"ti … pe …   vigarahitvā … pe …   dhammiṃ kathaṃ katvā bhikkhū āmantesi—  "na,
bhikkhave, jantāghare therena bhikkhunā nivāriyamānena anādariyaṃ paṭicca
pahūtaṃ kaṭṭhaṃ āropetvā aggi dātabbo. yo dadeyya, āpatti dukkaṭassa. na,
bhikkhave, dvāraṃ thaketvā dvāre nisīditabbaṃ. yo nisīdeyya, āpatti dukkaṭassa.</p>

<p>
<span class="parno">48</span>
<a class="ms" id="p_4v_1702"></a>
<a class="msdiv" id="msdiv372"></a>
tena hi, bhikkhave, bhikkhūnaṃ jantāgharavattaṃ paññapessāmi yathā bhikkhūhi
jantāghare sammā vattitabbaṃ. yo paṭhamaṃ jantāgharaṃ gacchati, sace chārikā
ussannā hoti, chārikā chaḍḍetabbā. sace jantāgharaṃ uklāpaṃ hoti, jantāgharaṃ
sammajjitabbaṃ. sace paribhaṇḍaṃ uklāpaṃ hoti, paribhaṇḍaṃ sammajjitabbaṃ. sace
pariveṇaṃ uklāpaṃ hoti, pariveṇaṃ sammajjitabbaṃ. sace koṭṭhako uklāpo hoti,
koṭṭhako sammajjitabbo. sace jantāgharasālā uklāpā hoti, jantāgharasālā
sammajjitabbā.</p>

<p>
<span class="parno">49</span>
<a class="ms" id="p_4v_1703"></a>
cuṇṇaṃ sannetabbaṃ, mattikā temetabbā, udakadoṇikāya udakaṃ āsiñcitabbaṃ.
jantāgharaṃ pavisantena mattikāya mukhaṃ makkhetvā purato ca pacchato ca
paṭicchādetvā jantāgharaṃ pavisitabbaṃ. na there bhikkhū anupakhajja
nisīditabbaṃ. na navā bhikkhū āsanena paṭibāhitabbā. sace ussahati, jantāghare
therānaṃ bhikkhūnaṃ parikammaṃ kātabbaṃ. jantāgharā nikkhamantena
jantāgharapīṭhaṃ ādāya purato ca pacchato ca paṭicchādetvā jantāgharā
nikkhamitabbaṃ. sace ussahati, udakepi therānaṃ bhikkhūnaṃ parikammaṃ kātabbaṃ.
na therānaṃ bhikkhūnaṃ puratopi nahāyitabbaṃ, na uparitopi nahāyitabbaṃ.
nahātena uttarantena otarantānaṃ maggo dātabbo. yo pacchā jantāgharā
nikkhamati, sace jantāgharaṃ cikkhallaṃ hoti, dhovitabbaṃ. mattikādoṇikaṃ
dhovitvā jantāgharapīṭhaṃ paṭisāmetvā aggiṃ vijjhāpetvā dvāraṃ thaketvā
pakkamitabbaṃ. idaṃ kho, bhikkhave, bhikkhūnaṃ jantāgharavattaṃ yathā bhikkhūhi
jantāghare sammā vattitabban"ti.</p>
<h3>10 vaccakuṭivattakathā</h3>

<p>
<span class="parno">50</span>
<a class="ms" id="p_4v_1704"></a>
<a class="msdiv" id="msdiv373"></a>
tena kho pana samayena aññataro bhikkhu brāhmaṇajātiko vaccaṃ katvā na icchati
ācametuṃ—  "ko imaṃ vasalaṃ duggandhaṃ āmasissatī"ti. tassa vaccamagge kimi
saṇṭhāti. atha kho so bhikkhu bhikkhūnaṃ etamatthaṃ ārocesi. "kiṃ pana tvaṃ,
āvuso, vaccaṃ katvā na ācamesī"ti? "evamāvuso"ti. ye te bhikkhū appicchā … pe …
te ujjhāyanti khiyyanti vipācenti—  "kathañhi nāma bhikkhu vaccaṃ katvā na
ācamessatī"ti. atha kho te bhikkhū bhagavato etamatthaṃ ārocesuṃ … pe …   "saccaṃ
kira tvaṃ, bhikkhu, vaccaṃ katvā na ācamesī"ti? "saccaṃ, bhagavā"ti … pe …
vigarahitvā … pe …   dhammiṃ kathaṃ katvā bhikkhū āmantesi—  "na, bhikkhave, vaccaṃ
katvā sati udake nācametabbaṃ. yo nācameyya, āpatti dukkaṭassā"ti.</p>

<p>
<span class="parno">51</span>
<a class="ms" id="p_4v_1705"></a>
tena kho pana samayena bhikkhū vaccakuṭiyā yathāvuḍḍhaṃ vaccaṃ karonti. navakā
bhikkhū paṭhamataraṃ āgantvā vaccitā āgamenti. te vaccaṃ sandhārentā mucchitā
papatanti. bhagavato etamatthaṃ ārocesuṃ … pe …   "saccaṃ kira, bhikkhave … pe …
"saccaṃ, bhagavā"ti … pe …   "na, bhikkhave, vaccakuṭiyā yathāvuḍḍhaṃ vacco
kātabbo. yo kareyya, āpatti dukkaṭassa. anujānāmi, bhikkhave, āgatapaṭipāṭiyā
vaccaṃ kātun"ti.</p>

<p>
<span class="parno">52</span>
<a class="ms" id="p_4v_1706"></a>
tena kho pana samayena chabbaggiyā bhikkhū atisahasāpi vaccakuṭiṃ pavisanti,
ubbhajitvāpi pavisanti, nitthunantāpi vaccaṃ karonti, dantakaṭṭhaṃ khādantāpi
vaccaṃ karonti, bahiddhāpi vaccadoṇikāya vaccaṃ karonti, bahiddhāpi
passāvadoṇikāya passāvaṃ karonti, passāvadoṇikāyapi kheḷaṃ karonti, pharusenapi
kaṭṭhena avalekhanti, avalekhanakaṭṭhampi vaccakūpamhi pātenti, atisahasāpi
nikkhamanti, ubbhajitvāpi nikkhamanti, capucapukārakampi ācamenti,
ācamanasarāvakepi udakaṃ sesenti. ye te bhikkhū appicchā … pe …   te ujjhāyanti
khiyyanti vipācenti—  "kathañhi nāma chabbaggiyā bhikkhū atisahasāpi vaccakuṭiṃ
pavisissanti, ubbhajitvāpi pavisissanti, nitthunantāpi vaccaṃ karissanti,
dantakaṭṭhaṃ khādantāpi vaccaṃ karissanti, bahiddhāpi vaccadoṇikāya vaccaṃ
karissanti, bahiddhāpi passāvadoṇikāya passāvaṃ karissanti, passāvadoṇikāyapi
kheḷaṃ karissanti, pharusenapi kaṭṭhena avalekhissanti, avalekhanakaṭṭhampi
vaccakūpamhi pātessanti, atisahasāpi nikkhamissanti, ubbhajitvāpi
nikkhamissanti, capucapukārakampi ācamessanti, ācamanasarāvakepi udakaṃ
sesessantī"ti. atha kho te bhikkhū bhagavato etamatthaṃ ārocesuṃ … pe …   "saccaṃ
kira, bhikkhave … pe …   "saccaṃ, bhagavā"ti … pe …   vigarahitvā … pe …   dhammiṃ kathaṃ
katvā bhikkhū āmantesi—</p>

<p>
<span class="parno">53</span>
<a class="ms" id="p_4v_1707"></a>
<a class="msdiv" id="msdiv374"></a>
"tena hi, bhikkhave, bhikkhūnaṃ vaccakuṭivattaṃ paññapessāmi yathā bhikkhūhi
vaccakuṭiyā sammā vattitabbaṃ. yo vaccakuṭiṃ gacchati tena bahi ṭhitena
ukkāsitabbaṃ. anto nisinnenapi ukkāsitabbaṃ. cīvaravaṃse vā cīvararajjuyā vā
cīvaraṃ nikkhipitvā sādhukaṃ ataramānena vaccakuṭi pavisitabbā. nātisahasā
pavisitabbā. na ubbhajitvā pavisitabbā. vaccapādukāya ṭhitena ubbhajitabbaṃ. na
nitthunantena vacco kātabbo. na dantakaṭṭhaṃ khādantena vacco kātabbo. na
bahiddhā vaccadoṇikāya vacco kātabbo. na bahiddhā passāvadoṇikāya passāvo
kātabbo. na passāvadoṇikāya kheḷo kātabbo. na pharusena kaṭṭhena
avalekhitabbaṃ. na avalekhanakaṭṭhaṃ vaccakūpamhi pātetabbaṃ. vaccapādukāya
ṭhitena paṭicchādetabbaṃ. nātisahasā nikkhamitabbaṃ. na ubbhajitvā
nikkhamitabbaṃ. ācamanapādukāya ṭhitena ubbhajitabbaṃ. na capucapukārakaṃ
ācametabbaṃ. na ācamanasarāvake udakaṃ sesetabbaṃ. ācamanapādukāya ṭhitena
paṭicchādetabbaṃ.</p>

<p>
<span class="parno">54</span>
<a class="ms" id="p_4v_1708"></a>
sace vaccakuṭi uhatā hoti, dhovitabbā. sace avalekhanapidharo pūro hoti,
avalekhanakaṭṭhaṃ chaḍḍetabbaṃ. sace vaccakuṭi uklāpā hoti, vaccakuṭi
sammajjitabbā. sace paribhaṇḍaṃ uklāpaṃ hoti, paribhaṇḍaṃ sammajjitabbaṃ. sace
pariveṇaṃ uklāpaṃ hoti, pariveṇaṃ sammajjitabbaṃ. sace koṭṭhako uklāpo hoti,
koṭṭhako sammajjitabbo. sace ācamanakumbhiyā udakaṃ na hoti, ācamanakumbhiyā
udakaṃ āsiñcitabbaṃ. idaṃ kho, bhikkhave, bhikkhūnaṃ vaccakuṭivattaṃ yathā
bhikkhūhi vaccakuṭiyā sammā vattitabban"ti.</p>
<h3>11 upajjhāyavattakathā</h3>

<p>
<span class="parno">55</span>
<a class="ms" id="p_4v_1709"></a>
<a class="msdiv" id="msdiv375"></a>
tena kho pana samayena saddhivihārikā upajjhāyesu na sammā vattanti. ye te
bhikkhū appicchā … pe …   te ujjhāyanti khiyyanti vipācenti—  "kathañhi nāma
saddhivihārikā upajjhāyesu na sammā vattissantī"ti. atha kho te bhikkhū
bhagavato etamatthaṃ ārocesuṃ … pe …   "saccaṃ kira, bhikkhave, saddhivihārikā
upajjhāyesu na sammā vattantī"ti? "saccaṃ, bhagavā"ti vigarahi buddho
bhagavā … pe …   kathañhi nāma, bhikkhave, saddhivihārikā upajjhāyesu na sammā
vattissanti. netaṃ, bhikkhave, appasannānaṃ vā pasādāya … pe …   vigarahitvā … pe …
dhammiṃ kathaṃ katvā bhikkhū āmantesi—</p>

<p>
<span class="parno">56</span>
<a class="ms" id="p_4v_1710"></a>
<a class="msdiv" id="msdiv376"></a>
"tena hi, bhikkhave, saddhivihārikānaṃ upajjhāyesu vattaṃ paññapessāmi yathā
saddhivihārikehi upajjhāyesu sammā vattitabbaṃ. saddhivihārikena, bhikkhave,
upajjhāyamhi sammā vattitabbaṃ. tatrāyaṃ sammāvattanā—</p>

<p>
<span class="parno">57</span>
<a class="ms" id="p_4v_1711"></a>
kālasseva uṭṭhāya upāhanā omuñcitvā ekaṃsaṃ uttarāsangaṃ karitvā dantakaṭṭhaṃ
dātabbaṃ, mukhodakaṃ dātabbaṃ, āsanaṃ paññapetabbaṃ. sace yāgu hoti, bhājanaṃ
dhovitvā yāgu upanāmetabbā. yāguṃ pītassa udakaṃ datvā bhājanaṃ paṭiggahetvā
nīcaṃ katvā sādhukaṃ appaṭighaṃsantena dhovitvā paṭisāmetabbaṃ. upajjhāyamhi
vuṭṭhite āsanaṃ uddharitabbaṃ. sace so deso uklāpo hoti, so deso sammajjitabbo.</p>

<p>
<span class="parno">58</span>
<a class="ms" id="p_4v_1712"></a>
sace upajjhāyo gāmaṃ pavisitukāmo hoti, nivāsanaṃ dātabbaṃ, paṭinivāsanaṃ
paṭiggahetabbaṃ, kāyabandhanaṃ dātabbaṃ, saguṇaṃ katvā sanghāṭiyo dātabbā,
dhovitvā patto sodako dātabbo. sace upajjhāyo pacchāsamaṇaṃ ākankhati,
timaṇḍalaṃ paṭicchādentena parimaṇḍalaṃ nivāsetvā kāyabandhanaṃ bandhitvā
saguṇaṃ katvā sanghāṭiyo pārupitvā gaṇṭhikaṃ paṭimuñcitvā dhovitvā pattaṃ
gahetvā upajjhāyassa pacchāsamaṇena hotabbaṃ. nātidūre gantabbaṃ, nāccāsanne
gantabbaṃ, pattapariyāpannaṃ paṭiggahetabbaṃ. na upajjhāyassa bhaṇamānassa
antarantarā kathā opātetabbā. upajjhāyo āpattisāmantā bhaṇamāno nivāretabbo.</p>

<p>
<span class="parno">59</span>
<a class="ms" id="p_4v_1713"></a>
nivattantena paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ
pādakathalikaṃ upanikkhipitabbaṃ, paccuggantvā pattacīvaraṃ paṭiggahetabbaṃ,
paṭinivāsanaṃ dātabbaṃ, nivāsanaṃ paṭiggahetabbaṃ. sace cīvaraṃ sinnaṃ hoti,
muhuttaṃ uṇhe otāpetabbaṃ, na ca uṇhe cīvaraṃ nidahitabbaṃ. cīvaraṃ
sangharitabbaṃ. cīvaraṃ sangharantena caturangulaṃ kaṇṇaṃ ussāretvā cīvaraṃ
sangharitabbaṃ—  mā majjhe bhango ahosīti. obhoge kāyabandhanaṃ kātabbaṃ.</p>

<p>
<span class="parno">60</span>
<a class="ms" id="p_4v_1714"></a>
sace piṇḍapāto hoti, upajjhāyo ca bhuñjitukāmo hoti, udakaṃ datvā piṇḍapāto
upanāmetabbo. upajjhāyo pānīyena pucchitabbo. bhuttāvissa udakaṃ datvā pattaṃ
paṭiggahetvā nīcaṃ katvā sādhukaṃ appaṭighaṃsantena dhovitvā vodakaṃ katvā
muhuttaṃ uṇhe otāpetabbo. na ca uṇhe patto nidahitabbo. pattacīvaraṃ
nikkhipitabbaṃ. pattaṃ nikkhipantena ekena hatthena pattaṃ gahetvā ekena
hatthena heṭṭhāmañcaṃ vā heṭṭhāpīṭhaṃ vā parāmasitvā patto nikkhipitabbo. na ca
anantarahitāya bhūmiyā patto nikkhipitabbo. cīvaraṃ nikkhipantena ekena
hatthena cīvaraṃ gahetvā ekena hatthena cīvaravaṃsaṃ vā cīvararajjuṃ vā
pamajjitvā pārato antaṃ orato bhogaṃ katvā cīvaraṃ nikkhipitabbaṃ. upajjhāyamhi
vuṭṭhite āsanaṃ uddharitabbaṃ, pādodakaṃ pādapīṭhaṃ pādakathalikaṃ
paṭisāmetabbaṃ. sace so deso uklāpo hoti, so deso sammajjitabbo.</p>

<p>
<span class="parno">61</span>
<a class="ms" id="p_4v_1715"></a>
sace upajjhāyo nahāyitukāmo hoti, nahānaṃ paṭiyādetabbaṃ. sace sītena attho
hoti, sītaṃ paṭiyādetabbaṃ. sace uṇhena attho hoti, uṇhaṃ paṭiyādetabbaṃ.</p>

<p>
<span class="parno">62</span>
<a class="ms" id="p_4v_1716"></a>
sace upajjhāyo jantāgharaṃ pavisitukāmo hoti, cuṇṇaṃ sannetabbaṃ, mattikā
temetabbā, jantāgharapīṭhaṃ ādāya upajjhāyassa piṭṭhito piṭṭhito gantvā
jantāgharapīṭhaṃ datvā cīvaraṃ paṭiggahetvā ekamantaṃ nikkhipitabbaṃ, cuṇṇaṃ
dātabbaṃ, mattikā dātabbā. sace ussahati, jantāgharaṃ pavisitabbaṃ. jantāgharaṃ
pavisantena mattikāya mukhaṃ makkhetvā purato ca pacchato ca paṭicchādetvā
jantāgharaṃ pavisitabbaṃ. na there bhikkhū anupakhajja nisīditabbaṃ. na navā
bhikkhū āsanena paṭibāhitabbā. jantāghare upajjhāyassa parikammaṃ kātabbaṃ.
jantāgharā nikkhamantena jantāgharapīṭhaṃ ādāya purato ca pacchato ca
paṭicchādetvā jantāgharā nikkhamitabbaṃ.</p>

<p>
<span class="parno">63</span>
<a class="ms" id="p_4v_1717"></a>
udakepi upajjhāyassa parikammaṃ kātabbaṃ. nahātena paṭhamataraṃ uttaritvā
attano gattaṃ vodakaṃ katvā nivāsetvā upajjhāyassa gattato udakaṃ
pamajjitabbaṃ, nivāsanaṃ dātabbaṃ, sanghāṭi dātabbā, jantāgharapīṭhaṃ ādāya
paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ pādakathalikaṃ
upanikkhipitabbaṃ. upajjhāyo pānīyena pucchitabbo. sace uddisāpetukāmo hoti,
uddisitabbo. sace paripucchitukāmo hoti, paripucchitabbo.</p>

<p>
<span class="parno">64</span>
<a class="ms" id="p_4v_1718"></a>
yasmiṃ vihāre upajjhāyo viharati, sace so vihāro uklāpo hoti, sace ussahati,
sodhetabbo. vihāraṃ sodhentena paṭhamaṃ pattacīvaraṃ nīharitvā ekamantaṃ
nikkhipitabbaṃ; nisīdanapaccattharaṇaṃ nīharitvā ekamantaṃ nikkhipitabbaṃ;
bhisibibbohanaṃ nīharitvā ekamantaṃ nikkhipitabbaṃ; mañco nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, nīharitvā ekamantaṃ
nikkhipitabbo; pīṭhaṃ nīcaṃ katvā sādhukaṃ appaṭighaṃsantena, asanghaṭṭentena
kavāṭapiṭṭhaṃ, nīharitvā ekamantaṃ nikkhipitabbaṃ; mañcapaṭipādakā nīharitvā
ekamantaṃ nikkhipitabbā; kheḷamallako nīharitvā ekamantaṃ nikkhipitabbo;
apassenaphalakaṃ nīharitvā ekamantaṃ nikkhipitabbaṃ; bhūmattharaṇaṃ
yathāpaññattaṃ sallakkhetvā nīharitvā ekamantaṃ nikkhipitabbaṃ. sace vihāre
santānakaṃ hoti, ullokā paṭhamaṃ ohāretabbaṃ, ālokasandhikaṇṇabhāgā
pamajjitabbā. sace gerukaparikammakatā bhitti kaṇṇakitā hoti, coḷakaṃ temetvā
pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṃ temetvā
pīḷetvā pamajjitabbā. sace akatā hoti bhūmi, udakena paripphositvā
paripphositvā sammajjitabbā—  mā vihāro rajena uhaññīti. sankāraṃ vicinitvā
ekamantaṃ chaḍḍetabbaṃ.</p>

<p>
<span class="parno">65</span>
<a class="ms" id="p_4v_1719"></a>
bhūmattharaṇaṃ otāpetvā sodhetvā papphoṭetvā atiharitvā yathāpaññattaṃ
paññapetabbaṃ. mañcapaṭipādakā otāpetvā pamajjitvā atiharitvā yathāṭhāne
ṭhapetabbā. mañco otāpetvā sodhetvā papphoṭetvā nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, atiharitvā yathāpaññattaṃ
paññapetabbo. pīṭhaṃ otāpetvā sodhetvā papphoṭetvā nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, atiharitvā yathāpaññattaṃ
paññapetabbaṃ. bhisibibbohanaṃ otāpetvā sodhetvā papphoṭetvā atiharitvā
yathāpaññattaṃ paññapetabbaṃ. nisīdanapaccattharaṇaṃ otāpetvā sodhetvā
papphoṭetvā atiharitvā yathāpaññattaṃ paññapetabbaṃ. kheḷamallako otāpetvā
pamajjitvā atiharitvā yathāṭhāne ṭhapetabbo. apassenaphalakaṃ otāpetvā
pamajjitvā atiharitvā yathāṭhāne ṭhapetabbaṃ. pattacīvaraṃ nikkhipitabbaṃ.
pattaṃ nikkhipantena ekena hatthena pattaṃ gahetvā ekena hatthena heṭṭhāmañcaṃ
vā heṭṭhāpīṭhaṃ vā parāmasitvā patto nikkhipitabbo. na ca anantarahitāya
bhūmiyā patto nikkhipitabbo. cīvaraṃ nikkhipantena ekena hatthena cīvaraṃ
gahetvā ekena hatthena cīvaravaṃsaṃ vā cīvararajjuṃ vā pamajjitvā pārato antaṃ
orato bhogaṃ katvā cīvaraṃ nikkhipitabbaṃ.</p>

<p>
<span class="parno">66</span>
<a class="ms" id="p_4v_1720"></a>
sace puratthimā sarajā vātā vāyanti, puratthimā vātapānā thaketabbā. sace
pacchimā sarajā vātā vāyanti, pacchimā vātapānā thaketabbā. sace uttarā sarajā
vātā vāyanti, uttarā vātapānā thaketabbā. sace dakkhiṇā sarajā vātā vāyanti,
dakkhiṇā vātapānā thaketabbā. sace sītakālo hoti, divā vātapānā vivaritabbā,
rattiṃ thaketabbā. sace uṇhakālo hoti, divā vātapānā thaketabbā, rattiṃ
vivaritabbā.</p>

<p>
<span class="parno">67</span>
<a class="ms" id="p_4v_1721"></a>
sace pariveṇaṃ uklāpaṃ hoti, pariveṇaṃ sammajjitabbaṃ. sace koṭṭhako uklāpo
hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā
sammajjitabbā. sace aggisālā uklāpā hoti, aggisālā sammajjitabbā. sace
vaccakuṭi uklāpā hoti, vaccakuṭi sammajjitabbā. sace pānīyaṃ na hoti, pānīyaṃ
upaṭṭhāpetabbaṃ. sace paribhojanīyaṃ na hoti, paribhojanīyaṃ upaṭṭhāpetabbaṃ.
sace ācamanakumbhiyā udakaṃ na hoti, ācamanakumbhiyā udakaṃ āsiñcitabbaṃ.</p>

<p>
<span class="parno">68</span>
<a class="ms" id="p_4v_1722"></a>
sace upajjhāyassa anabhirati uppannā hoti, saddhivihārikena vūpakāsetabbo,
vūpakāsāpetabbo, dhammakathā vāssa kātabbā. sace upajjhāyassa kukkuccaṃ
uppannaṃ hoti, saddhivihārikena vinodetabbaṃ, vinodāpetabbaṃ, dhammakathā vāssa
kātabbā. sace upajjhāyassa diṭṭhigataṃ uppannaṃ hoti, saddhivihārikena
vivecetabbaṃ, vivecāpetabbaṃ, dhammakathā vāssa kātabbā. sace upajjhāyo
garudhammaṃ ajjhāpanno hoti parivāsāraho, saddhivihārikena ussukkaṃ kātabbaṃ—
kinti nu kho saṇgho upajjhāyassa parivāsaṃ dadeyyāti. sace upajjhāyo
mūlāyapaṭikassanāraho hoti, saddhivihārikena ussukkaṃ kātabbaṃ—  kinti nu kho
saṇgho upajjhāyaṃ mūlāya paṭikasseyyāti. sace upajjhāyo mānattāraho hoti,
saddhivihārikena ussukkaṃ kātabbaṃ—  kinti nu kho saṇgho upajjhāyassa mānattaṃ
dadeyyāti. sace upajjhāyo abbhānāraho hoti, saddhivihārikena ussukkaṃ kātabbaṃ—
kinti nu kho saṇgho upajjhāyaṃ abbheyyāti. sace saṇgho upajjhāyassa kammaṃ
kattukāmo hoti, tajjanīyaṃ vā niyassaṃ vā pabbājanīyaṃ vā paṭisāraṇīyaṃ vā
ukkhepanīyaṃ vā, saddhivihārikena ussukkaṃ kātabbaṃ—  kinti nu kho saṇgho
upajjhāyassa kammaṃ na kareyya, lahukāya vā pariṇāmeyyāti. kataṃ vā panassa
hoti saṇghena kammaṃ, tajjanīyaṃ vā niyassaṃ vā pabbājanīyaṃ vā paṭisāraṇīyaṃ
vā ukkhepanīyaṃ vā, saddhivihārikena ussukkaṃ kātabbaṃ—  kinti nu kho upajjhāyo
sammā vatteyya, lomaṃ pāteyya, netthāraṃ vatteyya, saṇgho taṃ kammaṃ
paṭippassambheyyāti.</p>

<p>
<span class="parno">69</span>
<a class="ms" id="p_4v_1723"></a>
sace upajjhāyassa cīvaraṃ dhovitabbaṃ hoti, saddhivihārikena dhovitabbaṃ,
ussukkaṃ vā kātabbaṃ—  kinti nu kho upajjhāyassa cīvaraṃ dhoviyethāti. sace
upajjhāyassa cīvaraṃ kātabbaṃ hoti, saddhivihārikena kātabbaṃ, ussukkaṃ vā
kātabbaṃ—  kinti nu kho upajjhāyassa cīvaraṃ kariyethāti. sace upajjhāyassa
rajanā pacitabbā hoti, saddhivihārikena pacitabbā, ussukkaṃ vā kātabbaṃ—  kinti
nu kho upajjhāyassa rajanaṃ paciyethāti. sace upajjhāyassa cīvaraṃ rajitabbaṃ
hoti, saddhivihārikena rajitabbaṃ, ussukkaṃ vā kātabbaṃ—  kinti nu kho
upajjhāyassa cīvaraṃ rajiyethāti. cīvaraṃ rajantena sādhukaṃ samparivattakaṃ
samparivattakaṃ rajitabbaṃ, na ca acchinne theve pakkamitabbaṃ.</p>

<p>
<span class="parno">70</span>
<a class="ms" id="p_4v_1724"></a>
na upajjhāyaṃ anāpucchā ekaccassa patto dātabbo, na ekaccassa patto
paṭiggahetabbo; na ekaccassa cīvaraṃ dātabbaṃ, na ekaccassa cīvaraṃ
paṭiggahetabbaṃ; na ekaccassa parikkhāro dātabbo, na ekaccassa parikkhāro
paṭiggahetabbo; na ekaccassa kesā chedetabbā, na ekaccena kesā chedāpetabbā; na
ekaccassa parikammaṃ kātabbaṃ, na ekaccena parikammaṃ kārāpetabbaṃ; na
ekaccassa veyyāvacco kātabbo, na ekaccena veyyāvacco kārāpetabbo; na ekaccassa
pacchāsamaṇena hotabbaṃ, na ekacco pacchāsamaṇo ādātabbo; na ekaccassa
piṇḍapāto nīharitabbo, na ekaccena piṇḍapāto nīharāpetabbo; na upajjhāyaṃ
anāpucchā gāmo pavisitabbo; na susānaṃ gantabbaṃ; na disā pakkamitabbā. sace
upajjhāyo gilāno hoti, yāvajīvaṃ upaṭṭhātabbo, vuṭṭhānamassa āgametabbaṃ. idaṃ
kho, bhikkhave, saddhivihārikānaṃ upajjhāyesu vattaṃ yathā saddhivihārikehi
upajjhāyesu sammā vattitabban"ti.</p>
<h3>12 saddhivihārikavattakathā</h3>

<p>
<span class="parno">71</span>
<a class="ms" id="p_4v_1725"></a>
<a class="msdiv" id="msdiv377"></a>
tena kho pana samayena upajjhāyā saddhivihārikesu na sammā vattanti. ye te
bhikkhū appicchā … pe …   te ujjhāyanti khiyyanti vipācenti—  "kathañhi nāma
upajjhāyā saddhivihārikesu na sammā vattissantī"ti. atha kho te bhikkhū
bhagavato etamatthaṃ ārocesuṃ … pe …   "saccaṃ kira, bhikkhave, upajjhāyā
saddhivihārikesu na sammā vattantī"ti? "saccaṃ, bhagavā"ti … pe …   vigarahitvā … pe …
dhammiṃ kathaṃ katvā bhikkhū āmantesi—</p>

<p>
<span class="parno">72</span>
<a class="ms" id="p_4v_1726"></a>
<a class="msdiv" id="msdiv378"></a>
"tena hi, bhikkhave, upajjhāyānaṃ saddhivihārikesu vattaṃ paññapessāmi yathā
upajjhāyehi saddhivihārikesu sammā vattitabbaṃ. upajjhāyena, bhikkhave,
saddhivihārikamhi sammā vattitabbaṃ. tatrāyaṃ sammāvattanā—</p>

<p>
<span class="parno">73</span>
<a class="ms" id="p_4v_1727"></a>
upajjhāyena, bhikkhave, saddhivihāriko sangahetabbo anuggahetabbo uddesena
paripucchāya ovādena anusāsaniyā. sace upajjhāyassa patto hoti,
saddhivihārikassa patto na hoti, upajjhāyena saddhivihārikassa patto dātabbo,
ussukkaṃ vā kātabbaṃ—  kinti nu kho saddhivihārikassa patto uppajjiyethāti.
sace upajjhāyassa cīvaraṃ hoti, saddhivihārikassa cīvaraṃ na hoti, upajjhāyena
saddhivihārikassa cīvaraṃ dātabbaṃ, ussukkaṃ vā kātabbaṃ—  kinti nu kho
saddhivihārikassa cīvaraṃ uppajjiyethāti. sace upajjhāyassa parikkhāro hoti,
saddhivihārikassa parikkhāro na hoti, upajjhāyena saddhivihārikassa parikkhāro
dātabbo, ussukkaṃ vā kātabbaṃ—  kinti nu kho saddhivihārikassa parikkhāro
uppajjiyethāti.</p>
<hr>

<p>
<span class="parno">74</span>
<a class="ms" id="p_4v_1728"></a>
sace saddhivihāriko gilāno hoti, kālasseva uṭṭhāya dantakaṭṭhaṃ dātabbaṃ,
mukhodakaṃ dātabbaṃ, āsanaṃ paññapetabbaṃ. sace yāgu hoti, bhājanaṃ dhovitvā
yāgu upanāmetabbā. yāguṃ pītassa udakaṃ datvā bhājanaṃ paṭiggahetvā nīcaṃ katvā
sādhukaṃ appaṭighaṃsantena dhovitvā paṭisāmetabbaṃ. saddhivihārikamhi vuṭṭhite
āsanaṃ uddharitabbaṃ. sace so deso uklāpo hoti, so deso sammajjitabbo.</p>

<p>
<span class="parno">75</span>
<a class="ms" id="p_4v_1729"></a>
sace saddhivihāriko gāmaṃ pavisitukāmo hoti, nivāsanaṃ dātabbaṃ, paṭinivāsanaṃ
paṭiggahetabbaṃ, kāyabandhanaṃ dātabbaṃ, saguṇaṃ katvā sanghāṭiyo dātabbā,
dhovitvā patto sodako dātabbo.</p>

<p>
<span class="parno">76</span>
<a class="ms" id="p_4v_1730"></a>
ettāvatā nivattissatīti āsanaṃ paññapetabbaṃ, pādodakaṃ pādapīṭhaṃ
pādakathalikaṃ upanikkhipitabbaṃ, paccuggantvā pattacīvaraṃ paṭiggahetabbaṃ,
paṭinivāsanaṃ dātabbaṃ, nivāsanaṃ paṭiggahetabbaṃ. sace cīvaraṃ sinnaṃ hoti,
muhuttaṃ uṇhe otāpetabbaṃ, na ca uṇhe cīvaraṃ nidahitabbaṃ. cīvaraṃ
sangharitabbaṃ. cīvaraṃ sangharantena caturangulaṃ kaṇṇaṃ ussāretvā cīvaraṃ
sangharitabbaṃ—  mā majjhe bhango ahosīti. obhoge kāyabandhanaṃ kātabbaṃ.</p>
<hr>

<p>
<span class="parno">77</span>
<a class="ms" id="p_4v_1731"></a>
sace piṇḍapāto hoti, saddhivihāriko ca bhuñjitukāmo hoti, udakaṃ datvā
piṇḍapāto upanāmetabbo. saddhivihāriko pānīyena pucchitabbo. bhuttāvissa udakaṃ
datvā pattaṃ paṭiggahetvā nīcaṃ katvā sādhukaṃ appaṭighaṃsantena dhovitvā
vodakaṃ katvā muhuttaṃ uṇhe otāpetabbo, na ca uṇhe patto nidahitabbo.
pattacīvaraṃ nikkhipitabbaṃ. pattaṃ nikkhipantena ekena hatthena pattaṃ gahetvā
ekena hatthena heṭṭhāmañcaṃ vā heṭṭhāpīṭhaṃ vā parāmasitvā patto
nikkhipitabbo. na ca anantarahitāya bhūmiyā patto nikkhipitabbo. cīvaraṃ
nikkhipantena ekena hatthena cīvaraṃ gahetvā ekena hatthena cīvaravaṃsaṃ vā
cīvararajjuṃ vā pamajjitvā pārato antaṃ orato bhogaṃ katvā cīvaraṃ
nikkhipitabbaṃ. saddhivihārikamhi vuṭṭhite āsanaṃ uddharitabbaṃ, pādodakaṃ
pādapīṭhaṃ pādakathalikaṃ paṭisāmetabbaṃ. sace so deso uklāpo hoti, so deso
sammajjitabbo.</p>

<p>
<span class="parno">78</span>
<a class="ms" id="p_4v_1732"></a>
sace saddhivihāriko nahāyitukāmo hoti, nahānaṃ paṭiyādetabbaṃ. sace sītena
attho hoti, sītaṃ paṭiyādetabbaṃ. sace uṇhena attho hoti, uṇhaṃ paṭiyādetabbaṃ.</p>

<p>
<span class="parno">79</span>
<a class="ms" id="p_4v_1733"></a>
sace saddhivihāriko jantāgharaṃ pavisitukāmo hoti, cuṇṇaṃ sannetabbaṃ, mattikā
temetabbā, jantāgharapīṭhaṃ ādāya gantvā jantāgharapīṭhaṃ datvā cīvaraṃ
paṭiggahetvā ekamantaṃ nikkhipitabbaṃ, cuṇṇaṃ dātabbaṃ, mattikā dātabbā. sace
ussahati jantāgharaṃ pavisitabbaṃ. jantāgharaṃ pavisantena mattikāya mukhaṃ
makkhetvā purato ca pacchato ca paṭicchādetvā jantāgharaṃ pavisitabbaṃ. na
there bhikkhū anupakhajja nisīditabbaṃ, na navā bhikkhū āsanena paṭibāhitabbā.
jantāghare saddhivihārikassa parikammaṃ kātabbaṃ. jantāgharā nikkhamantena
jantāgharapīṭhaṃ ādāya purato ca pacchato ca paṭicchādetvā jantāgharā
nikkhamitabbaṃ.</p>

<p>
<span class="parno">80</span>
<a class="ms" id="p_4v_1734"></a>
udakepi saddhivihārikassa parikammaṃ kātabbaṃ. nahātena paṭhamataraṃ uttaritvā
attano gattaṃ vodakaṃ katvā nivāsetvā saddhivihārikassa gattato udakaṃ
pamajjitabbaṃ, nivāsanaṃ dātabbaṃ, sanghāṭi dātabbā, jantāgharapīṭhaṃ ādāya
paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ pādakathalikaṃ
upanikkhipitabbaṃ. saddhivihāriko pānīyena pucchitabbo.</p>

<p>
<span class="parno">81</span>
<a class="ms" id="p_4v_1735"></a>
yasmiṃ vihāre saddhivihāriko viharati, sace so vihāro uklāpo hoti, sace
ussahati, sodhetabbo. vihāraṃ sodhentena paṭhamaṃ pattacīvaraṃ nīharitvā
ekamantaṃ nikkhipitabbaṃ … pe …   sace ācamanakumbhiyā udakaṃ na hoti,
ācamanakumbhiyā udakaṃ āsiñcitabbaṃ.</p>
<hr>

<p>
<span class="parno">82</span>
<a class="ms" id="p_4v_1736"></a>
sace saddhivihārikassa anabhirati uppannā hoti, upajjhāyena vūpakāsetabbo,
vūpakāsāpetabbo, dhammakathā vāssa kātabbā. sace saddhivihārikassa kukkuccaṃ
uppannaṃ hoti, upajjhāyena vinodetabbaṃ, vinodāpetabbaṃ, dhammakathā vāssa
kātabbā. sace saddhivihārikassa diṭṭhigataṃ uppannaṃ hoti, upajjhāyena
vivecetabbaṃ, vivecāpetabbaṃ, dhammakathā vāssa kātabbā. sace saddhivihāriko
garudhammaṃ ajjhāpanno hoti parivāsāraho, upajjhāyena ussukkaṃ kātabbaṃ—  kinti
nu kho saṇgho saddhivihārikassa parivāsaṃ dadeyyāti. sace saddhivihāriko
mūlāyapaṭikassanāraho hoti, upajjhāyena ussukkaṃ kātabbaṃ—  kinti nu kho saṇgho
saddhivihārikaṃ mūlāya paṭikasseyyāti. sace saddhivihāriko mānattāraho hoti,
upajjhāyena ussukkaṃ kātabbaṃ—  kinti nu kho saṇgho saddhivihārikassa mānattaṃ
dadeyyāti. sace saddhivihāriko abbhānāraho hoti, upajjhāyena ussukkaṃ kātabbaṃ—
kinti nu kho saṇgho saddhivihārikaṃ abbheyyāti. sace saṇgho saddhivihārikassa
kammaṃ kattukāmo hoti, tajjanīyaṃ vā niyassaṃ vā pabbājanīyaṃ vā paṭisāraṇīyaṃ
vā ukkhepanīyaṃ vā, upajjhāyena ussukkaṃ kātabbaṃ—  kinti nu kho saṇgho
saddhivihārikassa kammaṃ na kareyya, lahukāya vā pariṇāmeyyāti. kataṃ vā
panassa hoti saṇghena kammaṃ, tajjanīyaṃ vā niyassaṃ vā pabbājanīyaṃ vā
paṭisāraṇīyaṃ vā, ukkhepanīyaṃ vā, upajjhāyena ussukkaṃ kātabbaṃ—  kinti nu kho
saddhivihāriko sammā vatteyya lomaṃ pāteyya, netthāraṃ vatteyya, saṇgho taṃ
kammaṃ paṭippassambheyyāti.</p>

<p>
<span class="parno">83</span>
<a class="ms" id="p_4v_1737"></a>
sace saddhivihārikassa cīvaraṃ dhovitabbaṃ hoti, upajjhāyena ācikkhitabbaṃ—
evaṃ dhoveyyāsīti, ussukkaṃ vā kātabbaṃ—  kinti nu kho saddhivihārikassa
cīvaraṃ dhoviyethāti. sace saddhivihārikassa cīvaraṃ kātabbaṃ hoti, upajjhāyena
ācikkhitabbaṃ—  evaṃ kareyyāsīti, ussukkaṃ vā kātabbaṃ—  kinti nu kho
saddhivihārikassa cīvaraṃ kariyethāti. sace saddhivihārikassa rajanaṃ
pacitabbaṃ hoti, upajjhāyena ācikkhitabbaṃ—  evaṃ paceyyāsīti, ussukkaṃ vā
kātabbaṃ—  kinti nu kho saddhivihārikassa rajanaṃ paciyethāti. sace
saddhivihārikassa cīvaraṃ rajitabbaṃ hoti, upajjhāyena ācikkhitabbaṃ—  evaṃ
rajeyyāsīti, ussukkaṃ vā kātabbaṃ—  kinti nu kho saddhivihārikassa cīvaraṃ
rajiyethāti. cīvaraṃ rajantena sādhukaṃ samparivattakaṃ samparivattakaṃ
rajitabbaṃ, na ca acchinne theve pakkamitabbaṃ. sace saddhivihāriko gilāno
hoti, yāvajīvaṃ upaṭṭhātabbo, vuṭṭhānamassa āgametabbaṃ. idaṃ kho, bhikkhave,
upajjhāyānaṃ saddhivihārikesu vattaṃ yathā upajjhāyehi saddhivihārikesu sammā
vattitabban"ti.</p>
<hr>
<p class="endsutta">
<span class="parno">84</span>
<a class="ms" id="p_4v_1738"></a>
dutiyabhāṇavāro niṭṭhito.</p>
<h3>13 ācariyavattakathā</h3>

<p>
<span class="parno">85</span>
<a class="ms" id="p_4v_1739"></a>
<a class="msdiv" id="msdiv379"></a>
tena kho pana samayena antevāsikā ācariyesu na sammā vattanti. ye te bhikkhū
appicchā … pe …   te ujjhāyanti khiyyanti vipācenti—  "kathañhi nāma antevāsikā
ācariyesu na sammā vattissantī"ti. atha kho te bhikkhū bhagavato etamatthaṃ
ārocesuṃ … pe …   "saccaṃ kira, bhikkhave, antevāsikā ācariyesu na sammā
vattantī"ti? "saccaṃ, bhagavā"ti … pe …   vigarahitvā … pe …   dhammiṃ kathaṃ katvā
bhikkhū āmantesi—</p>
<hr>

<p>
<span class="parno">86</span>
<a class="ms" id="p_4v_1740"></a>
<a class="msdiv" id="msdiv380"></a>
"tena hi, bhikkhave, antevāsikānaṃ ācariyesu vattaṃ paññapessāmi yathā
antevāsikehi ācariyesu sammā vattitabbaṃ. antevāsikena, bhikkhave, ācariyamhi
sammā vattitabbaṃ. tatrāyaṃ sammāvattanā—</p>

<p>
<span class="parno">87</span>
<a class="ms" id="p_4v_1741"></a>
kālasseva uṭṭhāya upāhanā omuñcitvā ekaṃsaṃ uttarāsangaṃ karitvā dantakaṭṭhaṃ
dātabbaṃ, mukhodakaṃ dātabbaṃ, āsanaṃ paññapetabbaṃ. sace yāgu hoti, bhājanaṃ
dhovitvā yāgu upanāmetabbā. yāguṃ pītassa udakaṃ datvā bhājanaṃ paṭiggahetvā
nīcaṃ katvā sādhukaṃ appaṭighaṃsantena dhovitvā paṭisāmetabbaṃ. ācariyamhi
vuṭṭhite āsanaṃ uddharitabbaṃ. sace so deso uklāpo hoti, so deso sammajjitabbo.</p>

<p>
<span class="parno">88</span>
<a class="ms" id="p_4v_1742"></a>
sace ācariyo gāmaṃ pavisitukāmo hoti, nivāsanaṃ dātabbaṃ, paṭinivāsanaṃ
paṭiggahetabbaṃ, kāyabandhanaṃ dātabbaṃ, saguṇaṃ katvā sanghāṭiyo dātabbā,
dhovitvā patto sodako dātabbo. sace ācariyo pacchāsamaṇaṃ ākankhati, timaṇḍalaṃ
paṭicchādentena parimaṇḍalaṃ nivāsetvā kāyabandhanaṃ bandhitvā saguṇaṃ katvā
sanghāṭiyo pārupitvā gaṇṭhikaṃ paṭimuñcitvā dhovitvā pattaṃ gahetvā ācariyassa
pacchāsamaṇena hotabbaṃ. nātidūre gantabbaṃ, nāccāsanne gantabbaṃ,
pattapariyāpannaṃ paṭiggahetabbaṃ. na ācariyassa bhaṇamānassa antarantarā kathā
opātetabbā. ācariyo āpattisāmantā bhaṇamāno nivāretabbo.</p>

<p>
<span class="parno">89</span>
<a class="ms" id="p_4v_1743"></a>
nivattantena paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ
pādakathalikaṃ upanikkhipitabbaṃ, paccuggantvā pattacīvaraṃ paṭiggahetabbaṃ,
paṭinivāsanaṃ dātabbaṃ, nivāsanaṃ paṭiggahetabbaṃ. sace cīvaraṃ sinnaṃ hoti,
muhuttaṃ uṇhe otāpetabbaṃ, na ca uṇhe cīvaraṃ nidahitabbaṃ. cīvaraṃ
sangharitabbaṃ. cīvaraṃ sangharantena caturangulaṃ kaṇṇaṃ ussāretvā cīvaraṃ
sangharitabbaṃ—  mā majjhe bhango ahosīti. obhoge kāyabandhanaṃ kātabbaṃ.</p>

<p>
<span class="parno">90</span>
<a class="ms" id="p_4v_1744"></a>
sace piṇḍapāto hoti, ācariyo ca bhuñjitukāmo hoti, udakaṃ datvā piṇḍapāto
upanāmetabbo. ācariyo pānīyena pucchitabbo. bhuttāvissa udakaṃ datvā pattaṃ
paṭiggahetvā nīcaṃ katvā sādhukaṃ appaṭighaṃsantena dhovitvā vodakaṃ katvā
muhuttaṃ uṇhe otāpetabbo, na ca uṇhe patto nidahitabbo. pattacīvaraṃ
nikkhipitabbaṃ. pattaṃ nikkhipantena ekena hatthena pattaṃ gahetvā ekena
hatthena heṭṭhāmañcaṃ vā heṭṭhāpīṭhaṃ vā parāmasitvā patto nikkhipitabbo. na ca
anantarahitāya bhūmiyā patto nikkhipitabbo. cīvaraṃ nikkhipantena ekena
hatthena cīvaraṃ gahetvā ekena hatthena cīvaravaṃsaṃ vā cīvararajjuṃ vā
pamajjitvā pārato antaṃ orato bhogaṃ katvā cīvaraṃ nikkhipitabbaṃ. ācariyamhi
vuṭṭhite āsanaṃ uddharitabbaṃ, pādodakaṃ pādapīṭhaṃ pādakathalikaṃ
paṭisāmetabbaṃ. sace so deso uklāpo hoti, so deso sammajjitabbo.</p>

<p>
<span class="parno">91</span>
<a class="ms" id="p_4v_1745"></a>
sace ācariyo nahāyitukāmo hoti, nahānaṃ paṭiyādetabbaṃ. sace sītena attho hoti,
sītaṃ paṭiyādetabbaṃ. sace uṇhena attho hoti, uṇhaṃ paṭiyādetabbaṃ.</p>

<p>
<span class="parno">92</span>
<a class="ms" id="p_4v_1746"></a>
sace ācariyo jantāgharaṃ pavisitukāmo hoti, cuṇṇaṃ sannetabbaṃ, mattikā
temetabbā, jantāgharapīṭhaṃ ādāya ācariyassa piṭṭhito piṭṭhito gantvā
jantāgharapīṭhaṃ datvā cīvaraṃ paṭiggahetvā ekamantaṃ nikkhipitabbaṃ, cuṇṇaṃ
dātabbaṃ, mattikā dātabbā. sace ussahati, jantāgharaṃ pavisitabbaṃ. jantāgharaṃ
pavisantena mattikāya mukhaṃ makkhetvā purato ca pacchato ca paṭicchādetvā
jantāgharaṃ pavisitabbaṃ. na there bhikkhū anupakhajja nisīditabbaṃ. na navā
bhikkhū āsanena paṭibāhitabbā. jantāghare ācariyassa parikammaṃ kātabbaṃ.
jantāgharā nikkhamantena jantāgharapīṭhaṃ ādāya purato ca pacchato ca
paṭicchādetvā jantāgharā nikkhamitabbaṃ.</p>

<p>
<span class="parno">93</span>
<a class="ms" id="p_4v_1747"></a>
udakepi ācariyassa parikammaṃ kātabbaṃ. nahātena paṭhamataraṃ uttaritvā attano
gattaṃ vodakaṃ katvā nivāsetvā ācariyassa gattato udakaṃ pamajjitabbaṃ,
nivāsanaṃ dātabbaṃ, sanghāṭi dātabbā, jantāgharapīṭhaṃ ādāya paṭhamataraṃ
āgantvā āsanaṃ paññapetabbaṃ, pādodakaṃ pādapīṭhaṃ pādakathalikaṃ
upanikkhipitabbaṃ. ācariyo pānīyena pucchitabbo. sace uddisāpetukāmo hoti,
uddisitabbo. sace paripucchitukāmo hoti, paripucchitabbo.</p>

<p>
<span class="parno">94</span>
<a class="ms" id="p_4v_1748"></a>
yasmiṃ vihāre ācariyo viharati, sace so vihāro uklāpo hoti, sace ussahati,
sodhetabbo. vihāraṃ sodhentena paṭhamaṃ pattacīvaraṃ nīharitvā ekamantaṃ
nikkhipitabbaṃ; nisīdanapaccattharaṇaṃ nīharitvā ekamantaṃ nikkhipitabbaṃ;
bhisibibbohanaṃ nīharitvā ekamantaṃ nikkhipitabbaṃ; mañco nīcaṃ katvā sādhukaṃ
appaṭighaṃsantena asanghaṭṭentena kavāṭapiṭṭhaṃ, nīharitvā ekamantaṃ
nikkhipitabbo; pīṭhaṃ nīcaṃ katvā sādhukaṃ appaṭighaṃsantena, asanghaṭṭentena
kavāṭapiṭṭhaṃ, nīharitvā ekamantaṃ nikkhipitabbaṃ; mañcapaṭipādakā nīharitvā
ekamantaṃ nikkhipitabbā; kheḷamallako nīharitvā ekamantaṃ nikkhipitabbo;
apassenaphalakaṃ nīharitvā ekamantaṃ nikkhipitabbaṃ; bhūmattharaṇaṃ
yathāpaññattaṃ sallakkhetvā nīharitvā ekamantaṃ nikkhipitabbaṃ. sace vihāre
santānakaṃ hoti, ullokā paṭhamaṃ ohāretabbaṃ, ālokasandhikaṇṇabhāgā
pamajjitabbā. sace gerukaparikammakatā bhitti kaṇṇakitā hoti, coḷakaṃ temetvā
pīḷetvā pamajjitabbā. sace kāḷavaṇṇakatā bhūmi kaṇṇakitā hoti, coḷakaṃ temetvā
pīḷetvā pamajjitabbā. sace akatā hoti bhūmi, udakena paripphositvā
paripphositvā sammajjitabbā—  mā vihāro rajena uhaññīti. sankāraṃ vicinitvā
ekamantaṃ chaḍḍetabbaṃ.</p>

<p>
<span class="parno">95</span>
<a class="ms" id="p_4v_1749"></a>
bhūmattharaṇaṃ otāpetvā sodhetvā papphoṭetvā atiharitvā yathāpaññattaṃ
paññapetabbaṃ. mañcapaṭipādakā otāpetvā pamajjitvā atiharitvā yathāṭhāne
ṭhapetabbā. mañco otāpetvā sodhetvā papphoṭetvā nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, atiharitvā yathāpaññattaṃ
paññapetabbo. pīṭhaṃ otāpetvā sodhetvā papphoṭetvā nīcaṃ katvā sādhukaṃ
appaṭighaṃsantena, asanghaṭṭentena kavāṭapiṭṭhaṃ, atiharitvā yathāpaññattaṃ
paññapetabbaṃ. bhisibibbohanaṃ otāpetvā sodhetvā papphoṭetvā atiharitvā
yathāpaññattaṃ paññapetabbaṃ. nisīdanapaccattharaṇaṃ otāpetvā sodhetvā
papphoṭetvā atiharitvā yathāpaññattaṃ paññapetabbaṃ. kheḷamallako otāpetvā
pamajjitvā atiharitvā yathāṭhāne ṭhapetabbo. apassenaphalakaṃ otāpetvā
pamajjitvā atiharitvā yathāṭhāne ṭhapetabbaṃ. pattacīvaraṃ nikkhipitabbaṃ.
pattaṃ nikkhipantena ekena hatthena pattaṃ gahetvā ekena hatthena heṭṭhāmañcaṃ
vā heṭṭhāpīṭhaṃ vā parāmasitvā patto nikkhipitabbo. na ca anantarahitāya
bhūmiyā patto nikkhipitabbo. cīvaraṃ nikkhipantena ekena hatthena cīvaraṃ
gahetvā ekena hatthena cīvaravaṃsaṃ vā cīvararajjuṃ vā pamajjitvā pārato antaṃ
orato bhogaṃ katvā cīvaraṃ nikkhipitabbaṃ.</p>

<p>
<span class="parno">96</span>
<a class="ms" id="p_4v_1750"></a>
sace puratthimā sarajā vātā vāyanti, puratthimā vātapānā thaketabbā. sace
pacchimā sarajā vātā vāyanti, pacchimā vātapānā thaketabbā. sace uttarā sarajā
vātā vāyanti, uttarā vātapānā thaketabbā. sace dakkhiṇā sarajā vātā vāyanti,
dakkhiṇā vātapānā thaketabbā. sace sītakālo hoti, divā vātapānā vivaritabbā,
rattiṃ thaketabbā. sace uṇhakālo hoti, divā vātapānā thaketabbā, rattiṃ
vivaritabbā.</p>

<p>
<span class="parno">97</span>
<a class="ms" id="p_4v_1751"></a>
sace pariveṇaṃ uklāpaṃ hoti, pariveṇaṃ sammajjitabbaṃ. sace koṭṭhako uklāpo
hoti, koṭṭhako sammajjitabbo. sace upaṭṭhānasālā uklāpā hoti, upaṭṭhānasālā
sammajjitabbā. sace aggisālā uklāpā hoti, aggisālā sammajjitabbā. sace
vaccakuṭi uklāpā hoti, vaccakuṭi sammajjitabbā. sace pānīyaṃ na hoti, pānīyaṃ
upaṭṭhāpetabbaṃ. sace paribhojanīyaṃ na hoti, paribhojanīyaṃ upaṭṭhāpetabbaṃ.
sace ācamanakumbhiyā udakaṃ na hoti, ācamanakumbhiyā udakaṃ āsiñcitabbaṃ.</p>

<p>
<span class="parno">98</span>
<a class="ms" id="p_4v_1752"></a>
sace ācariyassa anabhirati uppannā hoti, antevāsikena vūpakāsetabbo,
vūpakāsāpetabbo, dhammakathā vāssa kātabbā. sace ācariyassa kukkuccaṃ uppannaṃ
hoti, antevāsikena vinodetabbaṃ, vinodāpetabbaṃ, dhammakathā vāssa kātabbā.
sace ācariyassa diṭṭhigataṃ uppannaṃ hoti, antevāsikena vivecetabbaṃ,
vivecāpetabbaṃ, dhammakathā vāssa kātabbā. sace ācariyo garudhammaṃ ajjhāpanno
hoti, parivāsāraho, antevāsikena ussukkaṃ kātabbaṃ—  kinti nu kho saṇgho
ācariyassa parivāsaṃ dadeyyāti. sace ācariyo mūlāyapaṭikassanāraho hoti,
antevāsikena ussukkaṃ kātabbaṃ—  kinti nu kho saṇgho ācariyaṃ mūlāya
paṭikasseyyāti. sace ācariyo mānattāraho hoti, antevāsikena ussukkaṃ kātabbaṃ—
kinti nu kho saṇgho ācariyassa mānattaṃ dadeyyāti. sace ācariyo abbhānāraho
hoti, antevāsikena ussukkaṃ kātabbaṃ—  kinti nu kho saṇgho ācariyaṃ abbheyyāti.
sace saṇgho ācariyassa kammaṃ kattukāmo hoti, tajjanīyaṃ vā niyassaṃ vā
pabbājanīyaṃ vā paṭisāraṇīyaṃ vā ukkhepanīyaṃ vā, antevāsikena ussukkaṃ
kātabbaṃ—  kinti nu kho saṇgho ācariyassa kammaṃ na kareyya, lahukāya vā
pariṇāmeyyāti. kataṃ vā panassa hoti saṇghena kammaṃ, tajjanīyaṃ vā niyassaṃ vā
pabbājanīyaṃ vā paṭisāraṇīyaṃ vā ukkhepanīyaṃ vā, antevāsikena ussukkaṃ
kātabbaṃ—  kinti nu kho ācariyo sammā vatteyya, lomaṃ pāteyya, netthāraṃ
vatteyya, saṇgho taṃ kammaṃ paṭippassambheyyāti.</p>

<p>
<span class="parno">99</span>
<a class="ms" id="p_4v_1753"></a>
sace ācariyassa cīvaraṃ dhovitabbaṃ hoti, antevāsikena dhovitabbaṃ, ussukkaṃ vā
kātabbaṃ—  kinti nu kho ācariyassa cīvaraṃ dhoviyethāti. sace ācariyassa
cīvaraṃ kātabbaṃ hoti, antevāsikena kātabbaṃ, ussukkaṃ vā kātabbaṃ—  kinti nu
kho ācariyassa cīvaraṃ kariyethāti. sace ācariyassa rajanaṃ pacitabbaṃ hoti,
antevāsikena pacitabbaṃ, ussukkaṃ vā kātabbaṃ—  kinti nu kho ācariyassa rajanaṃ
paciyethāti. sace ācariyassa cīvaraṃ rajitabbaṃ hoti, antevāsikena rajitabbaṃ,
ussukkaṃ vā kātabbaṃ—  kinti nu kho ācariyassa cīvaraṃ rajiyethāti. cīvaraṃ
rajantena sādhukaṃ samparivattakaṃ samparivattakaṃ rajitabbaṃ, na ca acchinne
theve pakkamitabbaṃ.</p>

<p>
<span class="parno">100</span>
<a class="ms" id="p_4v_1754"></a>
na ācariyaṃ anāpucchā ekaccassa patto dātabbo, na ekaccassa patto
paṭiggahetabbo; na ekaccassa cīvaraṃ dātabbaṃ, na ekaccassa cīvaraṃ
paṭiggahetabbaṃ; na ekaccassa parikkhāro dātabbo, na ekaccassa parikkhāro
paṭiggahetabbo; na ekaccassa kesā cheditabbā, na ekaccena kesā chedāpetabbā; na
ekaccassa parikammaṃ kātabbaṃ, na ekaccena parikammaṃ kārāpetabbaṃ; na
ekaccassa veyyāvacco kātabbo, na ekaccena veyyāvacco kārāpetabbo; na ekaccassa
pacchāsamaṇena hotabbaṃ, na ekacco pacchāsamaṇo ādātabbo; na ekaccassa
piṇḍapāto nīharitabbo, na ekaccena piṇḍapāto nīharāpetabbo; na ācariyaṃ
anāpucchā gāmo pavisitabbo; na susānaṃ gantabbaṃ; na disā pakkamitabbā. sace
ācariyo gilāno hoti, yāvajīvaṃ upaṭṭhātabbo, vuṭṭhānamassa āgametabbaṃ. idaṃ
kho, bhikkhave, antevāsikānaṃ ācariyesu vattaṃ yathā antevāsikehi ācariyesu
sammā vattitabban"ti.</p>
<h3>14 antevāsikavattakathā</h3>

<p>
<span class="parno">101</span>
<a class="ms" id="p_4v_1755"></a>
<a class="msdiv" id="msdiv381"></a>
tena kho pana samayena ācariyā antevāsikesu na sammā vattanti. ye te bhikkhū
appicchā … pe …   te ujjhāyanti khiyyanti vipācenti—  "kathañhi nāma ācariyā
antevāsikesu na sammā vattissantī"ti. atha kho te bhikkhū bhagavato etamatthaṃ
ārocesuṃ. atha kho bhagavā etasmiṃ nidāne etasmiṃ pakaraṇe bhikkhusaṇghaṃ
sannipātāpetvā bhikkhū paṭipucchi—  "saccaṃ kira, bhikkhave, ācariyā
antevāsikesu na sammā vattantī"ti? "saccaṃ, bhagavā"ti … pe …   vigarahitvā … pe …
dhammiṃ kathaṃ katvā bhikkhū āmantesi—</p>

<p>
<span class="parno">102</span>
<a class="ms" id="p_4v_1756"></a>
<a class="msdiv" id="msdiv382"></a>
"tena hi, bhikkhave, ācariyānaṃ antevāsikesu vattaṃ paññapessāmi yathā
ācariyehi antevāsikesu sammā vattitabbaṃ. ācariyena, bhikkhave, antevāsikamhi
sammā vattitabbaṃ. tatrāyaṃ sammāvattanā—</p>
<hr>

<p>
<span class="parno">103</span>
<a class="ms" id="p_4v_1757"></a>
ācariyena, bhikkhave, antevāsiko sangahetabbo anuggahetabbo uddesena
paripucchāya ovādena anusāsaniyā. sace ācariyassa patto hoti, antevāsikassa
patto na hoti, ācariyena antevāsikassa patto dātabbo, ussukkaṃ vā kātabbaṃ—
kinti nu kho antevāsikassa patto uppajjiyethāti. sace ācariyassa cīvaraṃ hoti,
antevāsikassa cīvaraṃ na hoti, ācariyena antevāsikassa cīvaraṃ dātabbaṃ,
ussukkaṃ vā kātabbaṃ—  kinti nu kho antevāsikassa cīvaraṃ uppajjiyethāti. sace
ācariyassa parikkhāro hoti, antevāsikassa parikkhāro na hoti, ācariyena
antevāsikassa parikkhāro dātabbo, ussukkaṃ vā kātabbaṃ—  kinti nu kho
antevāsikassa parikkhāro uppajjiyethāti.</p>

<p>
<span class="parno">104</span>
<a class="ms" id="p_4v_1758"></a>
sace antevāsiko gilāno hoti, kālasseva uṭṭhāya dantakaṭṭhaṃ dātabbaṃ,
mukhodakaṃ dātabbaṃ, āsanaṃ paññapetabbaṃ. sace yāgu hoti, bhājanaṃ dhovitvā
yāgu upanāmetabbā. yāguṃ pītassa udakaṃ datvā bhājanaṃ paṭiggahetvā nīcaṃ katvā
sādhukaṃ appaṭighaṃsantena dhovitvā paṭisāmetabbaṃ. antevāsikamhi vuṭṭhite
āsanaṃ uddharitabbaṃ. sace so deso uklāpo hoti, so deso sammajjitabbo.</p>

<p>
<span class="parno">105</span>
<a class="ms" id="p_4v_1759"></a>
sace antevāsiko gāmaṃ pavisitukāmo hoti, nivāsanaṃ dātabbaṃ, paṭinivāsanaṃ
paṭiggahetabbaṃ, kāyabandhanaṃ dātabbaṃ, saguṇaṃ katvā sanghāṭiyo dātabbā,
dhovitvā patto sodako dātabbo.</p>
<hr>

<p>
<span class="parno">106</span>
<a class="ms" id="p_4v_1760"></a>
ettāvatā nivattissatīti āsanaṃ paññapetabbaṃ, pādodakaṃ pādapīṭhaṃ
pādakathalikaṃ upanikkhipitabbaṃ, paccuggantvā pattacīvaraṃ paṭiggahetabbaṃ,
paṭinivāsanaṃ dātabbaṃ, nivāsanaṃ paṭiggahetabbaṃ. sace cīvaraṃ sinnaṃ hoti,
muhuttaṃ uṇhe otāpetabbaṃ, na ca uṇhe cīvaraṃ nidahitabbaṃ. cīvaraṃ
sangharitabbaṃ. cīvaraṃ sangharantena caturangulaṃ kaṇṇaṃ ussāretvā cīvaraṃ
sangharitabbaṃ—  mā majjhe bhango ahosīti. obhoge kāyabandhanaṃ kātabbaṃ.</p>

<p>
<span class="parno">107</span>
<a class="ms" id="p_4v_1761"></a>
sace piṇḍapāto hoti, antevāsiko ca bhuñjitukāmo hoti, udakaṃ datvā piṇḍapāto
upanāmetabbo. antevāsiko pānīyena pucchitabbo. bhuttāvissa udakaṃ datvā pattaṃ
paṭiggahetvā nīcaṃ katvā sādhukaṃ appaṭighaṃsantena dhovitvā vodakaṃ katvā
muhuttaṃ uṇhe otāpetabbo, na ca uṇhe patto nidahitabbo. pattacīvaraṃ
nikkhipitabbaṃ. pattaṃ nikkhipantena … pe …   cīvaraṃ nikkhipantena … pe …   pārato
antaṃ orato bhogaṃ katvā cīvaraṃ nikkhipitabbaṃ. antevāsikamhi uṭṭhite āsanaṃ
uddharitabbaṃ, pādodakaṃ pādapīṭhaṃ pādakathalikaṃ paṭisāmetabbaṃ. sace so deso
uklāpo hoti, so deso sammajjitabbo.</p>

<p>
<span class="parno">108</span>
<a class="ms" id="p_4v_1762"></a>
sace antevāsiko nahāyitukāmo hoti, nahānaṃ paṭiyādetabbaṃ. sace sītena attho
hoti, sītaṃ paṭiyādetabbaṃ. sace uṇhena attho hoti, uṇhaṃ paṭiyādetabbaṃ.</p>
<hr>

<p>
<span class="parno">109</span>
<a class="ms" id="p_4v_1763"></a>
sace antevāsiko jantāgharaṃ pavisitukāmo hoti, cuṇṇaṃ sannetabbaṃ, mattikā
temetabbā, jantāgharapīṭhaṃ ādāya gantvā jantāgharapīṭhaṃ datvā cīvaraṃ
paṭiggahetvā ekamantaṃ nikkhipitabbaṃ, cuṇṇaṃ dātabbaṃ, mattikā dātabbā. sace
ussahati jantāgharaṃ pavisitabbaṃ. jantāgharaṃ pavisantena mattikāya mukhaṃ
makkhetvā purato ca pacchato ca paṭicchādetvā jantāgharaṃ pavisitabbaṃ. na
there bhikkhū anupakhajja nisīditabbaṃ. na navā bhikkhū āsanena paṭibāhitabbā.
jantāghare antevāsikassa parikammaṃ kātabbaṃ. jantāgharā nikkhamantena
jantāgharapīṭhaṃ ādāya purato ca pacchato ca paṭicchādetvā jantāgharā
nikkhamitabbaṃ.</p>

<p>
<span class="parno">110</span>
<a class="ms" id="p_4v_1764"></a>
udakepi antevāsikassa parikammaṃ kātabbaṃ. nahātena paṭhamataraṃ uttaritvā
attano gattaṃ vodakaṃ katvā nivāsetvā antevāsikassa gattato udakaṃ
pamajjitabbaṃ, nivāsanaṃ dātabbaṃ, sanghāṭi dātabbā, jantāgharapīṭhaṃ ādāya
paṭhamataraṃ āgantvā āsanaṃ paññapetabbaṃ, pādodakaṃ pādapīṭhaṃ pādakathalikaṃ
upanikkhipitabbaṃ, antevāsiko pānīyena pucchitabbo.</p>
<hr>

<p>
<span class="parno">111</span>
<a class="ms" id="p_4v_1765"></a>
yasmiṃ vihāre antevāsiko viharati, sace so vihāro uklāpo hoti, sace ussahati,
sodhetabbo. vihāraṃ sodhentena paṭhamaṃ pattacīvaraṃ nīharitvā ekamantaṃ
nikkhipitabbaṃ … pe …   ācamanakumbhiyā udakaṃ na hoti, ācamanakumbhiyā udakaṃ
āsiñcitabbaṃ.</p>

<p>
<span class="parno">112</span>
<a class="ms" id="p_4v_1766"></a>
sace antevāsikassa anabhirati uppannā hoti, ācariyena vūpakāsetabbo,
vūpakāsāpetabbo, dhammakathā vāssa kātabbā. sace antevāsikassa kukkuccaṃ
uppannaṃ hoti, ācariyena vinodetabbaṃ, vinodāpetabbaṃ, dhammakathā vāssa
kātabbā. sace antevāsikassa diṭṭhigataṃ uppannaṃ hoti, ācariyena vivecetabbaṃ,
vivecāpetabbaṃ, dhammakathā vāssa kātabbā. sace antevāsiko garudhammaṃ
ajjhāpanno hoti, parivāsāraho, ācariyena ussukkaṃ kātabbaṃ—  kinti nu kho
saṇgho antevāsikassa parivāsaṃ dadeyyāti. sace antevāsiko mūlāyapaṭikassanāraho
hoti, ācariyena ussukkaṃ kātabbaṃ—  kinti nu kho saṇgho antevāsikaṃ mūlāya
paṭikasseyyāti. sace antevāsiko mānattāraho hoti, ācariyena ussukkaṃ kātabbaṃ—
kinti nu kho saṇgho antevāsikassa mānattaṃ dadeyyāti. sace antevāsiko
abbhānāraho hoti, ācariyena ussukkaṃ kātabbaṃ—  kinti nu kho saṇgho antevāsikaṃ
abbheyyāti. sace saṇgho antevāsikassa kammaṃ kattukāmo hoti, tajjanīyaṃ vā
niyassaṃ vā pabbājanīyaṃ vā paṭisāraṇīyaṃ vā ukkhepanīyaṃ vā, ācariyena
ussukkaṃ kātabbaṃ—  kinti nu kho saṇgho antevāsikassa kammaṃ na kareyya,
lahukāya vā pariṇāmeyyāti. kataṃ vā panassa hoti, saṇghena kammaṃ, tajjanīyaṃ
vā niyassaṃ vā pabbājanīyaṃ vā paṭisāraṇīyaṃ vā ukkhepanīyaṃ vā, ācariyena
ussukkaṃ kātabbaṃ—  kinti nu kho antevāsiko sammā vatteyya, lomaṃ pāteyya,
netthāraṃ vatteyya, saṇgho taṃ kammaṃ paṭippassambheyyāti.</p>

<p>
<span class="parno">113</span>
<a class="ms" id="p_4v_1767"></a>
sace antevāsikassa cīvaraṃ dhovitabbaṃ hoti, ācariyena ācikkhitabbaṃ—  evaṃ
dhoveyyāsīti, ussukkaṃ vā kātabbaṃ—  kinti nu kho antevāsikassa cīvaraṃ
dhoviyethāti. sace antevāsikassa cīvaraṃ kātabbaṃ hoti, ācariyena
ācikkhitabbaṃ—  evaṃ kareyyāsīti, ussukkaṃ vā kātabbaṃ—  kinti nu kho
antevāsikassa cīvaraṃ kariyethāti. sace antevāsikassa rajanaṃ pacitabbaṃ hoti,
ācariyena ācikkhitabbaṃ—  evaṃ paceyyāsīti, ussukkaṃ vā kātabbaṃ—  kinti nu kho
antevāsikassa rajanaṃ paciyethāti. sace antevāsikassa cīvaraṃ rajitabbaṃ hoti,
ācariyena ācikkhitabbaṃ—  evaṃ rajeyyāsīti, ussukkaṃ vā kātabbaṃ—  kinti nu
kho antevāsikassa cīvaraṃ rajiyethāti. cīvaraṃ rajantena sādhukaṃ
samparivattakaṃ samparivattakaṃ rajitabbaṃ. na ca acchinne theve pakkamitabbaṃ.
sace antevāsiko gilāno hoti, yāvajīvaṃ upaṭṭhātabbo, vuṭṭhānamassa
āgametabbaṃ. idaṃ kho, bhikkhave, ācariyānaṃ antevāsikesu vattaṃ yathā
ācariyehi antevāsikesu sammā vattitabban"ti.</p>
<hr>
<p class="endsutta">
<span class="parno">114</span>
<a class="ms" id="p_4v_1768"></a>
vattakkhandhako aṭṭhamo.<br>
imamhi khandhake vatthū ekūnavīsati, vattā cuddasa.</p>

<p class="endsection summary">
<span class="parno">115</span>
<a class="ms" id="p_4v_1769"></a>
tassuddānaṃ</p>
<hr>
<blockquote>

<p>
<span class="parno">116</span>
<a class="ms" id="p_4v_1770"></a>
saupāhanā chattā ca,<br>
oguṇṭhi sīsaṃ pānīyaṃ;<br>
nābhivāde na pucchanti,<br>
ahi ujjhanti pesalā.</p>

<p>
<span class="parno">117</span>
<a class="ms" id="p_4v_1771"></a>
omuñci chattaṃ khandhe ca,<br>
atarañca paṭikkamaṃ;<br>
pattacīvaraṃ nikkhipā,<br>
patirūpañca pucchitā.</p>

<p>
<span class="parno">118</span>
<a class="ms" id="p_4v_1772"></a>
āsiñceyya dhovitena,<br>
sukkhenallenupāhanā;<br>
vuḍḍho navako puccheyya,<br>
ajjhāvuṭṭhañca gocarā.</p>

<p>
<span class="parno">119</span>
<a class="ms" id="p_4v_1773"></a>
sekkhā vaccā pānī pari,<br>
kattaraṃ katikaṃ tato;<br>
kālaṃ muhuttaṃ uklāpo,<br>
bhūmattharaṇaṃ nīhare.</p>

<p>
<span class="parno">120</span>
<a class="ms" id="p_4v_1774"></a>
paṭipādo bhisibibbo,<br>
mañcapīṭhañca mallakaṃ;<br>
apassenullokakaṇṇā,<br>
gerukā kāḷa akatā.</p>
</blockquote>
<hr>
<blockquote>

<p>
<span class="parno">121</span>
<a class="ms" id="p_4v_1775"></a>
sankārañca bhūmattharaṇaṃ,<br>
paṭipādakaṃ mañcapīṭhaṃ;<br>
bhisi nisīdanampi,<br>
mallakaṃ apassena ca.</p>

<p>
<span class="parno">122</span>
<a class="ms" id="p_4v_1776"></a>
pattacīvaraṃ bhūmi ca,<br>
pārantaṃ orato bhogaṃ;<br>
puratthimā pacchimā ca,<br>
uttarā atha dakkhiṇā.</p>

<p>
<span class="parno">123</span>
<a class="ms" id="p_4v_1777"></a>
sītuṇhe ca divārattiṃ,<br>
pariveṇañca koṭṭhako;<br>
upaṭṭhānaggi sālā ca,<br>
vattaṃ vaccakuṭīsu ca.</p>

<p>
<span class="parno">124</span>
<a class="ms" id="p_4v_1778"></a>
pānī paribhojaniyā,<br>
kumbhi ācamanesu ca;<br>
anopamena paññattaṃ,<br>
vattaṃ āgantukehime.</p>

<p>
<span class="parno">125</span>
<a class="ms" id="p_4v_1779"></a>
nevāsanaṃ na udakaṃ,<br>
na paccu na ca pāniyaṃ;<br>
nābhivāde na paññape,<br>
ujjhāyanti ca pesalā.</p>
</blockquote>
<hr>
<blockquote>

<p>
<span class="parno">126</span>
<a class="ms" id="p_4v_1780"></a>
vuḍḍhāsanañca udakaṃ,<br>
paccuggantvā ca pāniyaṃ;<br>
upāhane ekamantaṃ,<br>
abhivāde ca paññape.</p>

<p>
<span class="parno">127</span>
<a class="ms" id="p_4v_1781"></a>
vutthaṃ gocarasekkho ca,<br>
ṭhānaṃ pāniyabhojanaṃ;<br>
kattaraṃ katikaṃ kālaṃ,<br>
navakassa nisinnake.</p>

<p>
<span class="parno">128</span>
<a class="ms" id="p_4v_1782"></a>
abhivādaye ācikkhe,<br>
yathā heṭṭhā tathā naye;<br>
niddiṭṭhaṃ satthavāhena,<br>
vattaṃ āvāsikehime.</p>

<p>
<span class="parno">129</span>
<a class="ms" id="p_4v_1783"></a>
gamikā dārumatti ca,<br>
vivaritvā na pucchiya;<br>
nassanti ca aguttañca,<br>
ujjhāyanti ca pesalā.</p>

<p>
<span class="parno">130</span>
<a class="ms" id="p_4v_1784"></a>
paṭisāmetvā thaketvā,<br>
āpucchitvāva pakkame;<br>
bhikkhu vā sāmaṇero vā,<br>
ārāmiko upāsako.</p>
</blockquote>
<hr>
<blockquote>

<p>
<span class="parno">131</span>
<a class="ms" id="p_4v_1785"></a>
pāsāṇakesu ca puñjaṃ,<br>
paṭisāme thakeyya ca;<br>
sace ussahati ussukkaṃ,<br>
anovasse tatheva ca.</p>

<p>
<span class="parno">132</span>
<a class="ms" id="p_4v_1786"></a>
sabbo ovassati gāmaṃ,<br>
ajjhokāse tatheva ca;<br>
appevangāni seseyyuṃ,<br>
vattaṃ gamikabhikkhunā.</p>

<p>
<span class="parno">133</span>
<a class="ms" id="p_4v_1787"></a>
nānumodanti therena,<br>
ohāya catupañcahi;<br>
vaccito mucchito āsi,<br>
vattānumodanesume.</p>

<p>
<span class="parno">134</span>
<a class="ms" id="p_4v_1788"></a>
chabbaggiyā dunnivatthā,<br>
athopi ca duppārutā;<br>
anākappā ca vokkamma,<br>
there anupakhajjane.</p>

<p>
<span class="parno">135</span>
<a class="ms" id="p_4v_1789"></a>
nave bhikkhū ca sanghāṭi,<br>
ujjhāyanti ca pesalā;<br>
timaṇḍalaṃ nivāsetvā,<br>
kāyasaguṇagaṇṭhikā.</p>
</blockquote>
<hr>
<blockquote>

<p>
<span class="parno">136</span>
<a class="ms" id="p_4v_1790"></a>
na vokkamma paṭicchannaṃ,<br>
susaṃvutokkhittacakkhu;<br>
ukkhittojjagghikāsaddo,<br>
tayo ceva pacālanā.</p>

<p>
<span class="parno">137</span>
<a class="ms" id="p_4v_1791"></a>
khambhoguṇṭhiukkuṭikā,<br>
paṭicchannaṃ susaṃvuto;<br>
okkhittukkhittaujjagghi,<br>
appasaddo tayo calā.</p>

<p>
<span class="parno">138</span>
<a class="ms" id="p_4v_1792"></a>
khambhoguṇṭhipallatthi ca,<br>
anupakhajja nāsane;<br>
ottharitvāna udake,<br>
nīcaṃ katvāna siñciyā.</p>

<p>
<span class="parno">139</span>
<a class="ms" id="p_4v_1793"></a>
paṭi sāmantā sanghāṭi,<br>
odane ca paṭiggahe;<br>
sūpaṃ uttaribhangena,<br>
sabbesaṃ samatitthi ca.</p>

<p>
<span class="parno">140</span>
<a class="ms" id="p_4v_1794"></a>
sakkaccaṃ pattasaññī ca,<br>
sapadānañca sūpakaṃ;<br>
na thūpato paṭicchāde,<br>
viññattujjhānasaññinā.</p>
</blockquote>
<hr>
<blockquote>

<p>
<span class="parno">141</span>
<a class="ms" id="p_4v_1795"></a>
mahantamaṇḍaladvāraṃ,<br>
sabbahattho na byāhare;<br>
ukkhepo chedanāgaṇḍa,<br>
dhunaṃ sitthāvakārakaṃ.</p>

<p>
<span class="parno">142</span>
<a class="ms" id="p_4v_1796"></a>
jivhānicchārakañceva,<br>
capucapu surusuru;<br>
hatthapattoṭṭhanillehaṃ,<br>
sāmisena paṭiggahe.</p>

<p>
<span class="parno">143</span>
<a class="ms" id="p_4v_1797"></a>
yāva na sabbe udake,<br>
nīcaṃ katvāna siñciyaṃ;<br>
paṭi sāmantā sanghāṭi,<br>
nīcaṃ katvā chamāya ca.</p>

<p>
<span class="parno">144</span>
<a class="ms" id="p_4v_1798"></a>
sasitthakaṃ nivattante,<br>
suppaṭicchannamukkuṭi;<br>
dhammarājena paññattaṃ,<br>
idaṃ bhattaggavattanaṃ.</p>

<p>
<span class="parno">145</span>
<a class="ms" id="p_4v_1799"></a>
dunnivatthā anākappā,<br>
asallakkhetvā ca sahasā;<br>
dūre acca ciraṃ lahuṃ,<br>
tatheva piṇḍacāriko.</p>
</blockquote>
<hr>
<blockquote>

<p>
<span class="parno">146</span>
<a class="ms" id="p_4v_1800"></a>
paṭicchannova gaccheyya,<br>
susaṃvutokkhittacakkhu;<br>
ukkhittojjagghikāsaddo,<br>
tayo ceva pacālanā.</p>

<p>
<span class="parno">147</span>
<a class="ms" id="p_4v_1801"></a>
khambhoguṇṭhiukkuṭikā,<br>
sallakkhetvā ca sahasā;<br>
dūre acca ciraṃ lahuṃ,<br>
āsanakaṃ kaṭacchukā.</p>

<p>
<span class="parno">148</span>
<a class="ms" id="p_4v_1802"></a>
bhājanaṃ vā ṭhapeti ca,<br>
uccāretvā paṇāmetvā;<br>
paṭiggahe na ulloke,<br>
sūpesupi tatheva taṃ.</p>

<p>
<span class="parno">149</span>
<a class="ms" id="p_4v_1803"></a>
bhikkhu sanghāṭiyā chāde,<br>
paṭicchanneva gacchiyaṃ;<br>
saṃvutokkhittacakkhu ca,<br>
ukkhittojjagghikāya ca;<br>
appasaddo tayo cālā,<br>
khambhoguṇṭhikaukkuṭi.</p>

<p>
<span class="parno">150</span>
<a class="ms" id="p_4v_1804"></a>
paṭhamāsanavakkāra,<br>
pāniyaṃ paribhojanī;<br>
pacchākankhati bhuñjeyya,<br>
opilāpeyya uddhare.</p>
</blockquote>
<hr>
<blockquote>

<p>
<span class="parno">151</span>
<a class="ms" id="p_4v_1805"></a>
paṭisāmeyya sammajje,<br>
rittaṃ tucchaṃ upaṭṭhape;<br>
hatthavikāre bhindeyya,<br>
vattidaṃ piṇḍacārike.</p>

<p>
<span class="parno">152</span>
<a class="ms" id="p_4v_1806"></a>
pānī pari aggiraṇi,<br>
nakkhattadisacorā ca;<br>
sabbaṃ natthīti koṭṭetvā,<br>
pattaṃse cīvaraṃ tato.</p>

<p>
<span class="parno">153</span>
<a class="ms" id="p_4v_1807"></a>
idāni aṃse laggetvā,<br>
timaṇḍalaṃ parimaṇḍalaṃ;<br>
yathā piṇḍacārivattaṃ,<br>
naye āraññakesupi.</p>

<p>
<span class="parno">154</span>
<a class="ms" id="p_4v_1808"></a>
pattaṃse cīvaraṃ sīse,<br>
ārohitvā ca pāniyaṃ;<br>
paribhojaniyaṃ aggi,<br>
araṇī cāpi kattaraṃ.</p>

<p>
<span class="parno">155</span>
<a class="ms" id="p_4v_1809"></a>
nakkhattaṃ sappadesaṃ vā,<br>
disāpi kusalo bhave;<br>
sattuttamena paññattaṃ,<br>
vattaṃ āraññakesume.</p>
</blockquote>
<hr>
<blockquote>

<p>
<span class="parno">156</span>
<a class="ms" id="p_4v_1810"></a>
ajjhokāse okiriṃsu,<br>
ujjhāyanti ca pesalā;<br>
sace vihāro uklāpo,<br>
paṭhamaṃ pattacīvaraṃ.</p>

<p>
<span class="parno">157</span>
<a class="ms" id="p_4v_1811"></a>
bhisibibbohanaṃ mañcaṃ,<br>
pīṭhañca kheḷamallakaṃ;<br>
apassenullokakaṇṇā,<br>
gerukā kāḷa akatā.</p>

<p>
<span class="parno">158</span>
<a class="ms" id="p_4v_1812"></a>
sankāraṃ bhikkhusāmantā,<br>
senāvihārapāniyaṃ;<br>
paribhojanasāmantā,<br>
paṭivāte ca angaṇe.</p>

<p>
<span class="parno">159</span>
<a class="ms" id="p_4v_1813"></a>
adhovāte attharaṇaṃ,<br>
paṭipādakamañco ca;<br>
pīṭhaṃ bhisi nisīdanaṃ,<br>
mallakaṃ apassena ca.</p>

<p>
<span class="parno">160</span>
<a class="ms" id="p_4v_1814"></a>
pattacīvaraṃ bhūmi ca,<br>
pārantaṃ orato bhogaṃ;<br>
puratthimā ca pacchimā,<br>
uttarā atha dakkhiṇā.</p>
</blockquote>
<hr>
<blockquote>

<p>
<span class="parno">161</span>
<a class="ms" id="p_4v_1815"></a>
sītuṇhe ca divā rattiṃ,<br>
pariveṇañca koṭṭhako;<br>
upaṭṭhānaggisālā ca,<br>
vaccakuṭī ca pāniyaṃ.</p>

<p>
<span class="parno">162</span>
<a class="ms" id="p_4v_1816"></a>
ācamanakumbhi vuḍḍhe ca,<br>
uddesapucchanā sajjhā;<br>
dhammo padīpaṃ vijjhāpe,<br>
na vivare napi thake.</p>

<p>
<span class="parno">163</span>
<a class="ms" id="p_4v_1817"></a>
yena vuḍḍho parivatti,<br>
kaṇṇenapi na ghaṭṭaye;<br>
paññapesi mahāvīro,<br>
vattaṃ senāsanesu taṃ.</p>

<p>
<span class="parno">164</span>
<a class="ms" id="p_4v_1818"></a>
nivāriyamānā dvāraṃ,<br>
mucchitujjhanti pesalā;<br>
chārikaṃ chaḍḍaye jantā,<br>
paribhaṇḍaṃ tatheva ca.</p>

<p>
<span class="parno">165</span>
<a class="ms" id="p_4v_1819"></a>
pariveṇaṃ koṭṭhako sālā,<br>
cuṇṇamattikadoṇikā;<br>
mukhaṃ purato na there,<br>
na nave ussahati sace.</p>
</blockquote>
<hr>
<blockquote>

<p>
<span class="parno">166</span>
<a class="ms" id="p_4v_1820"></a>
purato uparimaggo,<br>
cikkhallaṃ matti pīṭhakaṃ;<br>
vijjhāpetvā thaketvā ca,<br>
vattaṃ jantāgharesume.</p>

<p>
<span class="parno">167</span>
<a class="ms" id="p_4v_1821"></a>
nācameti yathāvuḍḍhaṃ,<br>
paṭipāṭi ca sahasā;<br>
ubbhaji nitthuno kaṭṭhaṃ,<br>
vaccaṃ passāva kheḷakaṃ.</p>

<p>
<span class="parno">168</span>
<a class="ms" id="p_4v_1822"></a>
pharusā kūpa sahasā,<br>
ubbhaji capu sesena;<br>
bahi anto ca ukkāse,<br>
rajju ataramānañca.</p>

<p>
<span class="parno">169</span>
<a class="ms" id="p_4v_1823"></a>
sahasā ubbhaji ṭhite,<br>
nitthune kaṭṭha vaccañca;<br>
passāva kheḷa pharusā,<br>
kūpañca vaccapāduke.</p>

<p>
<span class="parno">170</span>
<a class="ms" id="p_4v_1824"></a>
nātisahasā ubbhaji,<br>
pādukāya capucapu;<br>
na sesaye paṭicchāde,<br>
uhatapidharena ca.</p>
</blockquote>
<hr>
<blockquote>

<p>
<span class="parno">171</span>
<a class="ms" id="p_4v_1825"></a>
vaccakuṭī paribhaṇḍaṃ,<br>
pariveṇañca koṭṭhako;<br>
ācamane ca udakaṃ,<br>
vattaṃ vaccakuṭīsume.</p>

<p>
<span class="parno">172</span>
<a class="ms" id="p_4v_1826"></a>
upāhanā dantakaṭṭhaṃ,<br>
mukhodakañca āsanaṃ;<br>
yāgu udakaṃ dhovitvā,<br>
uddhāruklāpa gāma ca.</p>

<p>
<span class="parno">173</span>
<a class="ms" id="p_4v_1827"></a>
nivāsanā kāyabandhā,<br>
saguṇaṃ pattasodakaṃ;<br>
pacchā timaṇḍalo ceva,<br>
parimaṇḍala bandhanaṃ.</p>

<p>
<span class="parno">174</span>
<a class="ms" id="p_4v_1828"></a>
saguṇaṃ dhovitvā pacchā,<br>
nātidūre paṭiggahe;<br>
bhaṇamānassa āpatti,<br>
paṭhamāgantvāna āsanaṃ.</p>

<p>
<span class="parno">175</span>
<a class="ms" id="p_4v_1829"></a>
udakaṃ pīṭhakathali,<br>
paccuggantvā nivāsanaṃ;<br>
otāpe nidahi bhango,<br>
obhoge bhuñjitu name.</p>
</blockquote>
<hr>
<blockquote>

<p>
<span class="parno">176</span>
<a class="ms" id="p_4v_1830"></a>
pānīyaṃ udakaṃ nīcaṃ,<br>
muhuttaṃ na ca nidahe;<br>
pattacīvaraṃ bhūmi ca,<br>
pārantaṃ orato bhogaṃ.</p>

<p>
<span class="parno">177</span>
<a class="ms" id="p_4v_1831"></a>
uddhare paṭisāme ca,<br>
uklāpo ca nahāyituṃ;<br>
sītaṃ uṇhaṃ jantāgharaṃ,<br>
cuṇṇaṃ mattika piṭṭhito.</p>

<p>
<span class="parno">178</span>
<a class="ms" id="p_4v_1832"></a>
pīṭhañca cīvaraṃ cuṇṇaṃ,<br>
mattikussahati mukhaṃ;<br>
purato there nave ca,<br>
parikammañca nikkhame.</p>

<p>
<span class="parno">179</span>
<a class="ms" id="p_4v_1833"></a>
purato udake nhāte,<br>
nivāsetvā upajjhāyaṃ;<br>
nivāsanañca sanghāṭi,<br>
pīṭhakaṃ āsanena ca.</p>

<p>
<span class="parno">180</span>
<a class="ms" id="p_4v_1834"></a>
pādo pīṭhaṃ kathaliñca,<br>
pānīyuddesapucchanā;<br>
uklāpaṃ susodheyya,<br>
paṭhamaṃ pattacīvaraṃ.</p>
</blockquote>
<hr>
<blockquote>

<p>
<span class="parno">181</span>
<a class="ms" id="p_4v_1835"></a>
nisīdanapaccattharaṇaṃ,<br>
bhisi bibbohanāni ca;<br>
mañco pīṭhaṃ paṭipādaṃ,<br>
mallakaṃ apassena ca.</p>

<p>
<span class="parno">182</span>
<a class="ms" id="p_4v_1836"></a>
bhūma santāna āloka,<br>
gerukā kāḷa akatā;<br>
bhūmattharapaṭipādā,<br>
mañco pīṭhaṃ bibbohanaṃ.</p>

<p>
<span class="parno">183</span>
<a class="ms" id="p_4v_1837"></a>
nisīdattharaṇaṃ kheḷa,<br>
apasse pattacīvaraṃ;<br>
puratthimā pacchimā ca,<br>
uttarā atha dakkhiṇā.</p>

<p>
<span class="parno">184</span>
<a class="ms" id="p_4v_1838"></a>
sītuṇhañca divā rattiṃ,<br>
pariveṇañca koṭṭhako;<br>
upaṭṭhānaggisālā ca,<br>
vaccapāniyabhojanī.</p>

<p>
<span class="parno">185</span>
<a class="ms" id="p_4v_1839"></a>
ācamaṃ anabhirati,<br>
kukkuccaṃ diṭṭhi ca garu;<br>
mūlamānattaabbhānaṃ,<br>
tajjanīyaṃ niyassakaṃ.</p>
</blockquote>
<hr>
<blockquote>

<p>
<span class="parno">186</span>
<a class="ms" id="p_4v_1840"></a>
pabbāja paṭisāraṇī,<br>
ukkhepañca kataṃ yadi;<br>
dhove kātabbaṃ rajañca,<br>
raje samparivattakaṃ.</p>

<p>
<span class="parno">187</span>
<a class="ms" id="p_4v_1841"></a>
pattañca cīvarañcāpi,<br>
parikkhārañca chedanaṃ;<br>
parikammaṃ veyyāvaccaṃ,<br>
pacchā piṇḍaṃ pavisanaṃ.</p>

<p>
<span class="parno">188</span>
<a class="ms" id="p_4v_1842"></a>
na susānaṃ disā ceva,<br>
yāvajīvaṃ upaṭṭhahe;<br>
saddhivihārikenetaṃ,<br>
vattupajjhāyakesume.</p>

<p>
<span class="parno">189</span>
<a class="ms" id="p_4v_1843"></a>
ovādasāsanuddesā,<br>
pucchā pattañca cīvaraṃ;<br>
parikkhāro gilāno ca,<br>
na pacchāsamaṇo bhave.</p>

<p>
<span class="parno">190</span>
<a class="ms" id="p_4v_1844"></a>
upajjhāyesu ye vattā,<br>
evaṃ ācariyesupi;<br>
saddhivihārike vattā,<br>
tatheva antevāsike.</p>
</blockquote>
<hr>
<blockquote>

<p>
<span class="parno">191</span>
<a class="ms" id="p_4v_1845"></a>
āgantukesu ye vattā,<br>
puna āvāsikesu ca;<br>
gamikānumodanikā,<br>
bhattagge piṇḍacārike.</p>

<p>
<span class="parno">192</span>
<a class="ms" id="p_4v_1846"></a>
āraññakesu yaṃ vattaṃ,<br>
yañca senāsanesupi;<br>
jantāghare vaccakuṭī,<br>
upajjhā saddhivihārike.</p>

<p>
<span class="parno">193</span>
<a class="ms" id="p_4v_1847"></a>
ācariyesu yaṃ vattaṃ,<br>
tatheva antevāsike;<br>
ekūnavīsati vatthū,<br>
vattā cuddasa khandhake.</p>

<p>
<span class="parno">194</span>
<a class="ms" id="p_4v_1848"></a>
vattaṃ aparipūrento,<br>
na sīlaṃ paripūrati;<br>
asuddhasīlo duppañño,<br>
cittekaggaṃ na vindati.</p>

<p>
<span class="parno">195</span>
<a class="ms" id="p_4v_1849"></a>
vikkhittacittonekaggo,<br>
sammā dhammaṃ na passati;<br>
apassamāno saddhammaṃ,<br>
dukkhā na parimuccati.</p>
</blockquote>
<hr>
<blockquote>

<p>
<span class="parno">196</span>
<a class="ms" id="p_4v_1850"></a>
yaṃ vattaṃ paripūrento,<br>
sīlampi paripūrati;<br>
visuddhasīlo sappañño,<br>
cittekaggampi vindati.</p>

<p>
<span class="parno">197</span>
<a class="ms" id="p_4v_1851"></a>
avikkhittacitto ekaggo,<br>
sammā dhammaṃ vipassati;<br>
sampassamāno saddhammaṃ,<br>
dukkhā so parimuccati.</p>

<p>
<span class="parno">198</span>
<a class="ms" id="p_4v_1852"></a>
tasmā hi vattaṃ pūreyya,<br>
jinaputto vicakkhaṇo;<br>
ovādaṃ buddhaseṭṭhassa,<br>
tato nibbānamehitīti.</p>
</blockquote>
<hr>
<p class="endsection">
<span class="parno">199</span>
<a class="ms" id="p_4v_1853"></a>
vattakkhandhako niṭṭhito.</p>

</div><!--End Pali-->
</section>

<div id="nextprev"><a id="previous-sutta" href="../vi/kd19.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/kd.html">Khandaka</a>Khandaka 18 - Protocols
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
