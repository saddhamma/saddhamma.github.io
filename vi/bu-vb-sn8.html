<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Sanghādisesa 8</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<div>
	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li id="active"><a href="../vi/bu-vb-sn.html">Sanghādisesas</a></li>
   <li><a href="../vi/bu-vb-an.html">Aniyatas</a></li>
   <li><a href="../vi/bu-vb-np.html">Nissaggiya Pācittiyas</a></li>
   <li><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>
</div>

<h2>Bhikkhu Vibhanga - Sanghādisesa 8: Falsely Accusing Another Bhikkhu of a Pārājika Offence</h2>
<div id="metaarea">
<ul class="translator">
<li>Translated from the Pali by Ebo Croffie (coming sooner or later).</li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->
<hr>

<p>
<span class="parno">1</span>
<a class="ms" id="p_1V_1556"></a>
<a class="msdiv" id="msdiv380"></a>
Tena samayena buddho bhagavā rājagahe viharati veḷuvane kalandakanivāpe. Tena
kho pana samayena āyasmatā dabbena mallaputtena jātiyā sattavassena arahattaṃ
sacchikataṃ hoti. Yaṃ kiñci sāvakena pattabbaṃ sabbaṃ tena anuppattaṃ hoti.
Natthi cassa kiñci uttari karaṇīyaṃ, katassa vā paticayo. Atha kho āyasmato
dabbassa mallaputtassa rahogatassa paṭisallīnassa evaṃ cetaso parivitakko
udapādi—  "mayā kho jātiyā sattavassena arahattaṃ sacchikataṃ. Yaṃ kiñci
sāvakena pattabbaṃ sabbaṃ mayā anuppattaṃ. Natthi ca me kiñci uttari karaṇīyaṃ,
katassa vā paticayo. Kiṃ nu kho ahaṃ sanghassa veyyāvaccaṃ kareyyan"ti?</p>

<p>
<span class="parno">2</span>
<a class="ms" id="p_1V_1557"></a>
Atha kho āyasmato dabbassa mallaputtassa etadahosi—  "yannūnāhaṃ sanghassa
senāsanañca paññapeyyaṃ bhattāni ca uddiseyyan"ti. Atha kho āyasmā dabbo
mallaputto sāyanhasamayaṃ paṭisallānā vuṭṭhito yena bhagavā tenupasankami;
upasankamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
āyasmā dabbo mallaputto bhagavantaṃ etadavoca—  "idha mayhaṃ, bhante,
rahogatassa paṭisallīnassa evaṃ cetaso parivitakko udapādi mayā kho jātiyā
sattavassena arahattaṃ sacchikataṃ, yaṃ kiñci sāvakena pattabbaṃ, sabbaṃ mayā
anupattaṃ, natthi ca me kiñci uttari karaṇīyaṃ, katassa vā paticayo, kiṃ nu kho
ahaṃ sanghassa veyyāvaccaṃ kareyyanti. Tassa mayhaṃ, bhante, etadahosi—
‘yannūnāhaṃ sanghassa senāsanañca paññapeyyaṃ bhattāni ca uddiseyyan’ti.
Icchāmahaṃ, bhante, sanghassa senāsanañca paññapetuṃ bhattāni ca uddisitun"ti.
"Sādhu sādhu, dabba. Tena hi tvaṃ, dabba, sanghassa senāsanañca paññapehi
bhattāni ca uddisā"ti. "Evaṃ, bhante"ti kho āyasmā dabbo mallaputto bhagavato
paccassosi.</p>
<hr>

<p>
<span class="parno">3</span>
<a class="ms" id="p_1V_1558"></a>
Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū
āmantesi—  "tena hi, bhikkhave, sangho dabbaṃ mallaputtaṃ senāsanapaññāpakañca
bhattuddesakañca sammannatu. Evañca pana, bhikkhave, sammannitabbo. Paṭhamaṃ
dabbo mallaputto yācitabbo. Yācitvā byattena bhikkhunā paṭibalena sangho
ñāpetabbo— </p>

<p>
<span class="parno">4</span>
<a class="ms" id="p_1V_1559"></a>
<a class="msdiv" id="msdiv381"></a>
‘Suṇātu me, bhante, sangho. Yadi sanghassa pattakallaṃ sangho āyasmantaṃ dabbaṃ
mallaputtaṃ senāsanapaññāpakañca bhattuddesakañca sammanneyya. Esā ñatti.</p>

<p>
<span class="parno">5</span>
<a class="ms" id="p_1V_1560"></a>
Suṇātu me, bhante, sangho. sangho āyasmantaṃ dabbaṃ mallaputtaṃ
senāsanapaññāpakañca bhattuddesakañca sammannati. Yassāyasmato khamati āyasmato
dabbassa mallaputtassa senāsanapaññāpakassa ca bhattuddesakassa ca sammuti, so
tuṇhassa; yassa nakkhamati, so bhāseyya.</p>

<p>
<span class="parno">6</span>
<a class="ms" id="p_1V_1561"></a>
Sammato saṇghena āyasmā dabbo mallaputto senāsanapaññāpako ca bhattuddesako ca.
Khamati sanghassa, tasmā tuṇhī, evametaṃ dhārayāmī’"ti.</p>

<p>
<span class="parno">7</span>
<a class="ms" id="p_1V_1562"></a>
<a class="msdiv" id="msdiv382"></a>
Sammato ca panāyasmā dabbo mallaputto sabhāgānaṃ bhikkhūnaṃ ekajjhaṃ senāsanaṃ
paññapeti. Ye te bhikkhū suttantikā tesaṃ ekajjhaṃ senāsanaṃ paññapeti—  "te
aññamaññaṃ suttantaṃ sangāyissantī"ti. Ye te bhikkhū vinayadharā tesaṃ ekajjhaṃ
senāsanaṃ paññapeti—  "te aññamaññaṃ vinayaṃ vinicchinissantī"ti. Ye te
bhikkhū dhammakathikā tesaṃ ekajjhaṃ senāsanaṃ paññapeti—  "te aññamaññaṃ
dhammaṃ sākacchissantī"ti. Ye te bhikkhū jhāyino tesaṃ ekajjhaṃ senāsanaṃ
paññapeti—  "te aññamaññaṃ na byābādhissantī"ti. Ye te bhikkhū
tiracchānakathikā kāyadaḷhibahulā viharanti tesampi ekajjhaṃ senāsanaṃ
paññapeti—  "imāyapime āyasmanto ratiyā acchissantī"ti. Yepi te bhikkhū vikāle
āgacchanti tesampi tejodhātuṃ samāpajjitvā teneva ālokena senāsanaṃ paññapeti.
Apisu bhikkhū sañcicca vikāle āgacchanti—  "mayaṃ āyasmato dabbassa
mallaputtassa iddhipāṭihāriyaṃ passissāmā"ti.</p>

<p>
<span class="parno">8</span>
<a class="ms" id="p_1V_1563"></a>
Te āyasmantaṃ dabbaṃ mallaputtaṃ upasankamitvā evaṃ vadanti—  "amhākaṃ, āvuso
dabba, senāsanaṃ paññapehī"ti. Te āyasmā dabbo mallaputto evaṃ vadeti—
"katthāyasmantā icchanti, kattha paññapemī"ti? Te sañcicca dūre apadisanti—
"amhākaṃ, āvuso dabba, gijjhakūṭe pabbate senāsanaṃ paññapehi. Amhākaṃ, āvuso,
corapapāte senāsanaṃ paññapehi. Amhākaṃ, āvuso, isigilipasse kāḷasilāyaṃ
senāsanaṃ paññapehi. Amhākaṃ, āvuso, vebhārapasse sattapaṇṇiguhāyaṃ senāsanaṃ
paññapehi. Amhākaṃ, āvuso, sītavane sappasoṇḍikapabbhāre senāsanaṃ paññapehi.
Amhākaṃ, āvuso, gotamakakandarāyaṃ senāsanaṃ paññapehi. Amhākaṃ, āvuso,
tindukakandarāyaṃ senāsanaṃ paññapehi. Amhākaṃ, āvuso, tapodakandarāyaṃ
senāsanaṃ paññapehi. Amhākaṃ, āvuso, tapodārāme senāsanaṃ paññapehi. Amhākaṃ,
āvuso, jīvakambavane senāsanaṃ paññapehi. Amhākaṃ, āvuso, maddakucchismiṃ
migadāye senāsanaṃ paññapehī"ti.</p>

<p>
<span class="parno">9</span>
<a class="ms" id="p_1V_1564"></a>
Tesaṃ āyasmā dabbo mallaputto tejodhātuṃ samāpajjitvā anguliyā jalamānāya
purato purato gacchati. Tepi teneva ālokena āyasmato dabbassa mallaputtassa
piṭṭhito piṭṭhito gacchanti. Tesaṃ āyasmā dabbo mallaputto evaṃ senāsanaṃ
paññapeti—  "ayaṃ mañco, idaṃ pīṭhaṃ, ayaṃ bhisi, idaṃ bibbohanaṃ, idaṃ
vaccaṭṭhānaṃ, idaṃ passāvaṭṭhānaṃ, idaṃ pānīyaṃ, idaṃ paribhojanīyaṃ, ayaṃ
kattaradaṇḍo, idaṃ sanghassa katikasaṇṭhānaṃ, imaṃ kālaṃ pavisitabbaṃ, imaṃ
kālaṃ nikkhamitabban"ti. Tesaṃ āyasmā dabbo mallaputto evaṃ senāsanaṃ
paññapetvā punadeva veḷuvanaṃ paccāgacchati.</p>

<p>
<span class="parno">10</span>
<a class="ms" id="p_1V_1565"></a>
<a class="msdiv" id="msdiv383"></a>
Tena kho pana samayena mettiyabhūmajakā bhikkhū navakā ceva honti appapuññā ca.
Yāni sanghassa lāmakāni senāsanāni tāni tesaṃ pāpuṇanti lāmakāni ca bhattāni.
Tena kho pana samayena rājagahe manussā icchanti therānaṃ bhikkhūnaṃ
abhisankhārikaṃ piṇḍapātaṃ dātuṃ sappimpi telampi uttaribhangampi.
Mettiyabhūmajakānaṃ pana bhikkhūnaṃ pākatikaṃ denti yathārandhaṃ kaṇājakaṃ
bilangadutiyaṃ. Te pacchābhattaṃ piṇḍapātapaṭikkantā there bhikkhū pucchanti—
"tumhākaṃ, āvuso, bhattagge kiṃ ahosi? Tumhākaṃ, āvuso, bhattagge kiṃ ahosī"ti?
Ekacce therā evaṃ vadanti—  "amhākaṃ, āvuso, sappi ahosi telaṃ ahosi
uttaribhangaṃ ahosī"ti. Mettiyabhūmajakā pana bhikkhū evaṃ vadanti—  "amhākaṃ,
āvuso, na kiñci ahosi, pākatikaṃ yathārandhaṃ kaṇājakaṃ bilangadutiyan"ti.</p>

<p>
<span class="parno">11</span>
<a class="ms" id="p_1V_1566"></a>
Tena kho pana samayena kalyāṇabhattiko gahapati sanghassa catukkabhattaṃ deti
niccabhattaṃ. So bhattagge saputtadāro upatiṭṭhitvā parivisati. Aññe odanena
pucchanti, aññe sūpena pucchanti, aññe telena pucchanti, aññe uttaribhangena
pucchanti. Tena kho pana samayena kalyāṇabhattikassa gahapatino bhattaṃ
svātanāya mettiyabhūmajakānaṃ bhikkhūnaṃ uddiṭṭhaṃ hoti. Atha kho
kalyāṇabhattiko gahapati ārāmaṃ agamāsi kenacideva karaṇīyena. So yenāyasmā
dabbo mallaputto tenupasankami; upasankamitvā āyasmantaṃ dabbaṃ mallaputtaṃ
abhivādetvā ekamantaṃ nisīdi. Ekamantaṃ nisinnaṃ kho kalyāṇabhattikaṃ gahapatiṃ
āyasmā dabbo mallaputto dhammiyā kathāya sandassesi samādapesi samuttejesi
sampahaṃsesi. Atha kho kalyāṇabhattiko gahapati āyasmatā dabbena mallaputtena
dhammiyā kathāya sandassito samādapito samuttejito sampahaṃsito āyasmantaṃ
dabbaṃ mallaputtaṃ etadavoca—  "kassa, bhante, amhākaṃ ghare svātanāya bhattaṃ
uddiṭṭhan"ti? "Mettiyabhūmajakānaṃ kho, gahapati, bhikkhūnaṃ tumhākaṃ ghare
svātanāya bhattaṃ uddiṭṭhan"ti. Atha kho kalyāṇabhattiko gahapati anattamano
ahosi—  "kathañhi nāma pāpabhikkhū amhākaṃ ghare bhuñjissantī"ti. Gharaṃ gantvā
dāsiṃ āṇāpesi—  "ye, je, sve bhattikā āgacchanti te koṭṭhake āsanaṃ paññapetvā
kaṇājakena bilangadutiyena parivisā"ti. "Evaṃ, ayyā"ti kho sā dāsī
kalyāṇabhattikassa gahapatino paccassosi.</p>

<p>
<span class="parno">12</span>
<a class="ms" id="p_1V_1567"></a>
Atha kho mettiyabhūmajakā bhikkhū—  "hiyyo kho, āvuso, amhākaṃ
kalyāṇabhattikassa gahapatino bhattaṃ uddiṭṭhaṃ, sve amhe kalyāṇabhattiko
gahapati saputtadāro upatiṭṭhitvā parivisissati; aññe odanena pucchissanti,
aññe sūpena pucchissanti, aññe telena pucchissanti, aññe uttaribhangena
pucchissantī"ti. Te teneva somanassena na cittarūpaṃ rattiyā supiṃsu.</p>

<p>
<span class="parno">13</span>
<a class="ms" id="p_1V_1568"></a>
Atha kho mettiyabhūmajakā bhikkhū pubbaṇhasamayaṃ nivāsetvā pattacīvaraṃ ādāya
yena kalyāṇabhattikassa gahapatino nivesanaṃ tenupasankamiṃsu. Addasā kho sā
dāsī mettiyabhūmajake bhikkhū dūratova āgacchante. Disvāna koṭṭhake āsanaṃ
paññapetvā mettiyabhūmajake bhikkhū etadavoca—  "nisīdatha, bhante"ti. Atha kho
mettiyabhūmajakānaṃ bhikkhūnaṃ etadahosi—  "nissaṃsayaṃ kho na tāva bhattaṃ
siddhaṃ bhavissati. Yathā mayaṃ koṭṭhake nisīdeyyāmā"ti. Atha kho sā dāsī
kaṇājakena bilangadutiyena upagacchi—  "bhuñjatha, bhante"ti. "Mayaṃ kho,
bhagini, niccabhattikā"ti. "Jānāmi, ayyā, niccabhattikāti. Api cāhaṃ hiyyova
gahapatinā āṇattā—  ‘ye, je, sve bhattikā āgacchanti te koṭṭhake āsanaṃ
paññapetvā kaṇājakena bilangadutiyena parivisā’ti. Bhuñjatha, bhante"ti. Atha
kho mettiyabhūmajakā bhikkhū—  "hiyyo kho, āvuso, kalyāṇabhattiko gahapati
ārāmaṃ agamāsi dabbassa mallaputtassa santike. Nissaṃsayaṃ kho mayaṃ dabbena
mallaputtena gahapatino antare paribhinnā"ti. Te teneva domanassena na
cittarūpaṃ bhuñjiṃsu. Atha kho mettiyabhūmajakā bhikkhū pacchābhattaṃ
piṇḍapātapaṭikkantā ārāmaṃ gantvā pattacīvaraṃ paṭisāmetvā bahārāmakoṭṭhake
sanghāṭipallatthikāya nisīdiṃsu tuṇhībhūtā mankubhūtā pattakkhandhā adhomukhā
pajjhāyantā appaṭibhānā.</p>

<p>
<span class="parno">14</span>
<a class="ms" id="p_1V_1569"></a>
Atha kho mettiyā bhikkhunī yena mettiyabhūmajakā bhikkhū tenupasankami;
upasankamitvā mettiyabhūmajake bhikkhū etadavoca—  "vandāmi, ayyā"ti. Evaṃ
vutte, mettiyabhūmajakā bhikkhū nālapiṃsu. Dutiyampi kho … pe …   tatiyampi kho
mettiyā bhikkhunī mettiyabhūmajake bhikkhū etadavoca—  "vandāmi, ayyā"ti.
Tatiyampi kho mettiyabhūmajakā bhikkhū nālapiṃsu. "Kyāhaṃ ayyānaṃ aparajjhāmi?
Kissa maṃ ayyā nālapantī"ti? "Tathā hi pana tvaṃ, bhagini, amhe dabbena
mallaputtena viheṭhīyamāne ajjhupekkhasī"ti? "Kyāhaṃ, ayyā, karomī"ti? "Sace
kho tvaṃ, bhagini, iccheyyāsi ajjeva bhagavā dabbaṃ mallaputtaṃ nāsāpeyyā"ti.
"Kyāhaṃ, ayyā, karomi, kiṃ mayā sakkā kātun"ti? "Ehi tvaṃ, bhagini, yena
bhagavā tenupasankama; upasankamitvā bhagavantaṃ evaṃ vadehi—  ‘idaṃ, bhante,
nacchannaṃ nappatirūpaṃ. Yāyaṃ, bhante, disā abhayā anītikā anupaddavā sāyaṃ
disā sabhayā saītikā saupaddavā. Yato nivātaṃ tato savātaṃ. Udakaṃ maññe
ādittaṃ. Ayyenamhi dabbena mallaputtena dūsitā’"ti. "Evaṃ, ayyā"ti kho mettiyā
bhikkhunī mettiyabhūmajakānaṃ bhikkhūnaṃ paṭissutvā yena bhagavā tenupasankami;
upasankamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho
sā mettiyā bhikkhunī bhagavantaṃ etadavoca—  "idaṃ, bhante, nacchannaṃ
nappatirūpaṃ. Yāyaṃ, bhante, disā abhayā anītikā anupaddavā sāyaṃ disā sabhayā
saītikā saupaddavā. Yato nivātaṃ tato savātaṃ. Udakaṃ maññe ādittaṃ. Ayyenamhi
dabbena mallaputtena dūsitā"ti.</p>

<p>
<span class="parno">15</span>
<a class="ms" id="p_1V_1570"></a>
<a class="msdiv" id="msdiv384"></a>
Atha kho bhagavā etasmiṃ nidāne etasmiṃ pakaraṇe bhikkhusanghaṃ sannipātāpetvā
āyasmantaṃ dabbaṃ mallaputtaṃ paṭipucchi—  "sarasi tvaṃ, dabba, evarūpaṃ kattā
yathāyaṃ bhikkhunī āhā"ti? "Yathā maṃ, bhante, bhagavā jānātī"ti. Dutiyampi kho
bhagavā … pe …   tatiyampi kho bhagavā āyasmantaṃ dabbaṃ mallaputtaṃ etadavoca—
"sarasi tvaṃ, dabba, evarūpaṃ kattā yathāyaṃ bhikkhunī āhā"ti? "Yathā maṃ,
bhante, bhagavā jānātī"ti. "Na kho, dabba, dabbā evaṃ nibbeṭhenti. Sace tayā
kataṃ katanti vadehi, sace tayā akataṃ akatanti vadehī"ti. "Yato ahaṃ, bhante,
jāto nābhijānāmi supinantenapi methunaṃ dhammaṃ paṭisevitā, pageva jāgaro"ti.
Atha kho bhagavā bhikkhū āmantesi—  "tena hi, bhikkhave, mettiyaṃ bhikkhuniṃ
nāsetha. Ime ca bhikkhū anuyuñjathā"ti. Idaṃ vatvā bhagavā uṭṭhāyāsanā vihāraṃ
pāvisi.</p>

<p>
<span class="parno">16</span>
<a class="ms" id="p_1V_1571"></a>
Atha kho te bhikkhū mettiyaṃ bhikkhuniṃ nāsesuṃ. Atha kho mettiyabhūmajakā
bhikkhū te bhikkhū etadavocuṃ—  "māvuso, mettiyaṃ bhikkhuniṃ nāsetha. Na sā
kiñci aparajjhati. Amhehi sā ussāhitā kupitehi anattamanehi
cāvanādhippāyehī"ti. "Kiṃ pana tumhe, āvuso, āyasmantaṃ dabbaṃ mallaputtaṃ
amūlakena pārājikena dhammena anuddhaṃsethā"ti? "Evamāvuso"ti. Ye te bhikkhū
appicchā … pe …   te ujjhāyanti khiyyanti vipācenti—  "kathañhi nāma
mettiyabhūmajakā bhikkhū āyasmantaṃ dabbaṃ mallaputtaṃ amūlakena pārājikena
dhammena anuddhaṃsessantī"ti.</p>

<p>
<span class="parno">17</span>
<a class="ms" id="p_1V_1572"></a>
Atha kho te bhikkhū mettiyabhūmajake bhikkhū anekapariyāyena vigarahitvā
bhagavato etamatthaṃ ārocesuṃ … pe …   "saccaṃ kira tumhe, bhikkhave, dabbaṃ
mallaputtaṃ amūlakena pārājikena dhammena anuddhaṃsethā"ti? "Saccaṃ,
bhagavā"ti. Vigarahi buddho bhagavā … pe …   "kathañhi nāma tumhe, moghapurisā,
dabbaṃ mallaputtaṃ amūlakena pārājikena dhammena anuddhaṃsessatha. Netaṃ,
moghapurisā, appasannānaṃ vā pasādāya … pe …   evañca pana, bhikkhave, imaṃ
sikkhāpadaṃ uddiseyyātha— </p>
<hr>

<p>
<span class="parno">18</span>
<a class="ms" id="p_1V_1573"></a>
<a class="msdiv" id="msdiv385"></a>
<strong class="rule">"Yo pana bhikkhu bhikkhuṃ duṭṭho doso appatīto amūlakena
pārājikena dhammena anuddhaṃseyya—  ‘appeva nāma naṃ imamhā brahmacariyā
cāveyyan’ti, tato aparena samayena samanuggāhīyamāno vā asamanuggāhīyamāno vā
amūlakañceva taṃ adhikaraṇaṃ hoti bhikkhu ca dosaṃ patiṭṭhāti, Sanghādiseso"</strong>ti.
(<em>8</em>:<strong>12</strong>)</p>
<hr>

<p>
<span class="parno">19</span>
<a class="ms" id="p_1V_1574"></a>
<a class="msdiv" id="msdiv386"></a>
<strong>Yo panā</strong>ti yo yādiso … pe …
<strong>bhikkhū</strong>ti … pe …   ayaṃ imasmiṃ atthe adhippeto bhikkhūti.</p>

<p>
<span class="parno">20</span>
<a class="ms" id="p_1V_1575"></a>
<strong>Bhikkhun</strong>ti aññaṃ bhikkhuṃ.</p>

<p>
<span class="parno">21</span>
<a class="ms" id="p_1V_1576"></a>
<strong>Duṭṭho doso</strong>ti kupito anattamano anabhiraddho āhatacitto
khilajāto.</p>
<hr>

<p>
<span class="parno">22</span>
<a class="ms" id="p_1V_1577"></a>
<strong>Appatīto</strong>ti tena ca kopena tena ca dosena tāya ca
anattamanatāya tāya ca anabhiraddhiyā appatīto hoti.</p>

<p>
<span class="parno">23</span>
<a class="ms" id="p_1V_1578"></a>
<strong>Amūlakaṃ</strong> nāma adiṭṭhaṃ asutaṃ aparisankitaṃ.</p>

<p>
<span class="parno">24</span>
<a class="ms" id="p_1V_1579"></a>
<strong>Pārājikena dhammenā</strong>ti catunnaṃ aññatarena.</p>

<p>
<span class="parno">25</span>
<a class="ms" id="p_1V_1580"></a>
<strong>Anuddhaṃseyyā</strong>ti codeti vā codāpeti vā.</p>

<p>
<span class="parno">26</span>
<a class="ms" id="p_1V_1581"></a>
<strong>Appeva nāma naṃ imamhā brahmacariyā cāveyyan</strong>ti bhikkhubhāvā
cāveyyaṃ, samaṇadhammā cāveyyaṃ, sīlakkhandhā cāveyyaṃ, tapoguṇā cāveyyaṃ.</p>

<p>
<span class="parno">27</span>
<a class="ms" id="p_1V_1582"></a>
<strong>Tato aparena samayenā</strong>ti yasmiṃ khaṇe anuddhaṃsito hoti taṃ
khaṇaṃ taṃ layaṃ taṃ muhuttaṃ vītivatte.</p>

<p>
<span class="parno">28</span>
<a class="ms" id="p_1V_1583"></a>
<strong>Samanuggāhīyamāno</strong>ti yena vatthunā anuddhaṃsito hoti tasmiṃ
vatthusmiṃ samanuggāhīyamāno.</p>

<p>
<span class="parno">29</span>
<a class="ms" id="p_1V_1584"></a>
<strong>Asamanuggāhīyamāno</strong>ti na kenaci vuccamāno.</p>

<p>
<span class="parno">30</span>
<a class="ms" id="p_1V_1585"></a>
<strong>Adhikaraṇaṃ</strong> nāma cattāri adhikaraṇāni—  vivādādhikaraṇaṃ,
anuvādādhikaraṇaṃ, āpattādhikaraṇaṃ, kiccādhikaraṇaṃ.</p>
<hr>

<p>
<span class="parno">31</span>
<a class="ms" id="p_1V_1586"></a>
<strong>Bhikkhu ca dosaṃ patiṭṭhātī</strong>ti tucchakaṃ mayā bhaṇitaṃ, musā
mayā bhaṇitaṃ, abhūtaṃ mayā bhaṇitaṃ, ajānantena mayā bhaṇitaṃ.</p>

<p>
<span class="parno">32</span>
<a class="ms" id="p_1V_1587"></a>
<strong>Sanghādiseso</strong>ti … pe …   tenapi vuccati Sanghādisesoti.</p>
<hr>

<p>
<span class="parno">33</span>
<a class="ms" id="p_1V_1588"></a>
<a class="msdiv" id="msdiv387"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  "diṭṭho mayā,
pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā
saddhiṃ uposatho vā pavāraṇā vā saṇghakammaṃ vā"ti, āpatti vācāya, vācāya
sanghādisesassa.</p>

<p>
<span class="parno">34</span>
<a class="ms" id="p_1V_1589"></a>
Asutassa hoti—  "pārājikaṃ dhammaṃ ajjhāpanno"ti. Tañce codeti—  "suto mayā,
pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā
saddhiṃ uposatho vā pavāraṇā vā saṇghakammaṃ vā"ti, āpatti vācāya, vācāya
sanghādisesassa.</p>

<p>
<span class="parno">35</span>
<a class="ms" id="p_1V_1590"></a>
Aparisankitassa hoti—  "pārājikaṃ dhammaṃ ajjhāpanno"ti. Tañce codeti—
"parisankito mayā, pārājikaṃ dhammaṃ ajjhāpannosi, assamaṇosi, asakyaputtiyosi,
natthi tayā saddhiṃ uposatho vā pavāraṇā vā saṇghakammaṃ vā"ti, āpatti vācāya,
vācāya sanghādisesassa.</p>
<hr>

<p>
<span class="parno">36</span>
<a class="ms" id="p_1V_1591"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  "diṭṭho mayā
suto ca, pārājikaṃ dhammaṃ ajjhāpannosi, assamaṇosi … pe …   āpatti vācāya, vācāya
sanghādisesassa.</p>

<p>
<span class="parno">37</span>
<a class="ms" id="p_1V_1592"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  "diṭṭho mayā
parisankito ca, pārājikaṃ dhammaṃ ajjhāpannosi, assamaṇosi … pe …   āpatti vācāya,
vācāya sanghādisesassa.</p>

<p>
<span class="parno">38</span>
<a class="ms" id="p_1V_1593"></a>
Adiṭṭhassa hoti pārājikaṃ dhammaṃ ajjhāpajjanto. Tañce codeti—  "diṭṭho mayā
suto ca parisankito ca, pārājikaṃ dhammaṃ ajjhāpannosi, assamaṇosi … pe …   āpatti
vācāya, vācāya sanghādisesassa.</p>

<p>
<span class="parno">39</span>
<a class="ms" id="p_1V_1594"></a>
Asutassa hoti—  "pārājikaṃ dhammaṃ ajjhāpanno"ti. Tañce codeti—  "suto mayā
parisankito ca … pe …   suto mayā diṭṭho ca … pe …   suto mayā parisankito ca diṭṭho
ca, pārājikaṃ dhammaṃ ajjhāpannosi, assamaṇosi … pe …   āpatti vācāya, vācāya
sanghādisesassa.</p>

<p>
<span class="parno">40</span>
<a class="ms" id="p_1V_1595"></a>
Aparisankitassa hoti—  "pārājikaṃ dhammaṃ ajjhāpanno"ti. Tañce codeti—
"parisankito mayā diṭṭho ca … pe …   parisankito mayā suto ca … pe …   parisankito mayā
diṭṭho ca suto ca, pārājikaṃ dhammaṃ ajjhāpannosi, assamaṇosi … pe …   āpatti
vācāya, vācāya sanghādisesassa.</p>
<hr>

<p>
<span class="parno">41</span>
<a class="ms" id="p_1V_1596"></a>
Diṭṭhassa hoti pārājikaṃ dhammaṃ ajjhāpajjanto. Tañce codeti—  "suto mayā
pārājikaṃ dhammaṃ ajjhāpannosi, assamaṇosi … pe …   āpatti vācāya, vācāya
sanghādisesassa.</p>

<p>
<span class="parno">42</span>
<a class="ms" id="p_1V_1597"></a>
Diṭṭhassa hoti pārājikaṃ dhammaṃ ajjhāpajjanto. Tañce codeti—  "parisankito
mayā, pārājikaṃ dhammaṃ ajjhāpannosi … pe …   suto mayā parisankito ca, pārājikaṃ
dhammaṃ ajjhāpannosi, assamaṇosi … pe …   āpatti vācāya, vācāya sanghādisesassa.</p>

<p>
<span class="parno">43</span>
<a class="ms" id="p_1V_1598"></a>
Sutassa hoti—  "pārājikaṃ dhammaṃ ajjhāpanno"ti. Tañce codeti—  "parisankito
mayā, pārājikaṃ dhammaṃ ajjhāpannosi … pe …   diṭṭho mayā, pārājikaṃ dhammaṃ
ajjhāpannosi … pe …   parisankito mayā diṭṭho ca, pārājikaṃ dhammaṃ ajjhāpannosi,
assamaṇosi … pe …   āpatti vācāya, vācāya sanghādisesassa.</p>

<p>
<span class="parno">44</span>
<a class="ms" id="p_1V_1599"></a>
Parisankitassa hoti—  "pārājikaṃ dhammaṃ ajjhāpanno"ti. Tañce codeti—  "diṭṭho
mayā, pārājikaṃ dhammaṃ ajjhāpannosi … pe …   suto mayā, pārājikaṃ dhammaṃ
ajjhāpannosi … pe …   diṭṭho mayā suto ca, pārājikaṃ dhammaṃ ajjhāpannosi,
assamaṇosi, asakyaputtiyosi … pe …   āpatti vācāya, vācāya sanghādisesassa.</p>
<hr>

<p>
<span class="parno">45</span>
<a class="ms" id="p_1V_1600"></a>
Diṭṭhassa hoti pārājikaṃ dhammaṃ ajjhāpajjanto. Diṭṭhe vematiko diṭṭhaṃ no
kappeti diṭṭhaṃ nassarati diṭṭhaṃ pamuṭṭho hoti … pe …   sute vematiko sutaṃ no
kappeti sutaṃ nassarati sutaṃ pamuṭṭho hoti … pe …   parisankite vematiko
parisankitaṃ no kappeti parisankitaṃ nassarati parisankitaṃ pamuṭṭho hoti.
Tañce codeti—  "parisankito mayā diṭṭho ca … pe …   parisankito mayā suto ca … pe …
parisankito mayā diṭṭho ca suto ca, pārājikaṃ dhammaṃ ajjhāpannosi, assamaṇosi,
asakyaputtiyosi, natthi tayā saddhiṃ uposatho vā pavāraṇā vā saṇghakammaṃ
vā"ti, āpatti vācāya, vācāya sanghādisesassa.</p>
<hr>

<p>
<span class="parno">46</span>
<a class="ms" id="p_1V_1601"></a>
<a class="msdiv" id="msdiv388"></a>
Adiṭṭhassa hoti pārājikaṃ dhammaṃ ajjhāpajjanto. Tañce codāpeti—  "diṭṭhosi,
pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā
saddhiṃ uposatho vā pavāraṇā vā saṇghakammaṃ vā"ti, āpatti vācāya, vācāya
sanghādisesassa.</p>

<p>
<span class="parno">47</span>
<a class="ms" id="p_1V_1602"></a>
Asutassa hoti—  "pārājikaṃ dhammaṃ ajjhāpanno"ti … pe …   aparisankitassa hoti—
"pārājikaṃ dhammaṃ ajjhāpanno"ti. Tañce codāpeti—  "parisankitosi, pārājikaṃ
dhammaṃ ajjhāpannosi … pe …   āpatti vācāya, vācāya sanghādisesassa.</p>

<p>
<span class="parno">48</span>
<a class="ms" id="p_1V_1603"></a>
Adiṭṭhassa hoti pārājikaṃ dhammaṃ ajjhāpajjanto. Tañce codāpeti—  "diṭṭhosi
sutosi … pe …   diṭṭhosi parisankitosi … pe …   diṭṭhosi sutosi parisankitosi,
pārājikaṃ dhammaṃ ajjhāpannosi … pe …   asutassa hoti—  "pārājikaṃ dhammaṃ
ajjhāpanno"ti … pe …   aparisankitassa hoti—  "pārājikaṃ dhammaṃ ajjhāpanno"ti.
Tañce codāpeti—  "parisankitosi, diṭṭhosi … pe …   parisankitosi, sutosi … pe …
parisankitosi, diṭṭhosi, sutosi, pārājikaṃ dhammaṃ ajjhāpannosi, assamaṇosi … pe …
āpatti vācāya, vācāya sanghādisesassa.</p>
<hr>

<p>
<span class="parno">49</span>
<a class="ms" id="p_1V_1604"></a>
Diṭṭhassa hoti pārājikaṃ dhammaṃ ajjhāpajjanto. Tañce codāpeti—  "sutosi … pe …
tañce codāpeti—  "parisankitosi … pe …   tañce codāpeti—  "sutosi, parisankitosi,
pārājikaṃ dhammaṃ ajjhāpannosi, assamaṇosi … pe …   āpatti vācāya, vācāya
sanghādisesassa.</p>

<p>
<span class="parno">50</span>
<a class="ms" id="p_1V_1605"></a>
Sutassa hoti—  "pārājikaṃ dhammaṃ ajjhāpanno"ti … pe …   parisankitassa hoti—
"pārājikaṃ dhammaṃ ajjhāpanno"ti. Tañce codāpeti—  "diṭṭhosi … pe …   tañce
codāpeti—  "sutosi … pe …   tañce codāpeti—  "diṭṭhosi, sutosi, pārājikaṃ dhammaṃ
ajjhāpannosi, assamaṇosi … pe …   āpatti vācāya, vācāya sanghādisesassa.</p>
<hr>

<p>
<span class="parno">51</span>
<a class="ms" id="p_1V_1606"></a>
Diṭṭhassa hoti pārājikaṃ dhammaṃ ajjhāpajjanto. Diṭṭhe vematiko diṭṭhaṃ no
kappeti diṭṭhaṃ nassarati diṭṭhaṃ pamuṭṭho hoti … pe …   sute vematiko sutaṃ no
kappeti sutaṃ nassarati sutaṃ pamuṭṭho hoti … pe …   parisankite vematiko
parisankitaṃ no kappeti parisankitaṃ nassarati parisankitaṃ pamuṭṭho hoti.
Tañce codāpeti—  "parisankitosi, diṭṭhosi … pe …   parisankitaṃ pamuṭṭho hoti,
tañce codāpeti—  "parisankitosi sutosi … pe …   parisankitaṃ pamuṭṭho hoti, tañce
codāpeti—  "parisankitosi, diṭṭhosi, sutosi, pārājikaṃ dhammaṃ ajjhāpannosi,
assamaṇosi, asakyaputtiyosi, natthi tayā saddhiṃ uposatho vā pavāraṇā vā
saṇghakammaṃ vā"ti, āpatti vācāya, vācāya sanghādisesassa.</p>
<hr>

<p>
<span class="parno">52</span>
<a class="ms" id="p_1V_1607"></a>
<a class="msdiv" id="msdiv389"></a>
Asuddhe suddhadiṭṭhi, suddhe asuddhadiṭṭhi, asuddhe asuddhadiṭṭhi, suddhe
suddhadiṭṭhi.</p>
<hr>

<p>
<span class="parno">53</span>
<a class="ms" id="p_1V_1608"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno anokāsaṃ kārāpetvā cāvanādhippāyo vadeti, āpatti sanghādisesena
dukkaṭassa.</p>

<p>
<span class="parno">54</span>
<a class="ms" id="p_1V_1609"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno okāsaṃ kārāpetvā cāvanādhippāyo vadeti, āpatti sanghādisesassa.</p>

<p>
<span class="parno">55</span>
<a class="ms" id="p_1V_1610"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno anokāsaṃ kārāpetvā akkosādhippāyo vadeti, āpatti omasavādena
dukkaṭassa.</p>

<p>
<span class="parno">56</span>
<a class="ms" id="p_1V_1611"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi
samāno okāsaṃ kārāpetvā akkosādhippāyo vadeti, āpatti omasavādassa.</p>
<hr>

<p>
<span class="parno">57</span>
<a class="ms" id="p_1V_1612"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno anokāsaṃ kārāpetvā cāvanādhippāyo vadeti, āpatti
dukkaṭassa.</p>

<p>
<span class="parno">58</span>
<a class="ms" id="p_1V_1613"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno okāsaṃ kārāpetvā cāvanādhippāyo vadeti, anāpatti.</p>

<p>
<span class="parno">59</span>
<a class="ms" id="p_1V_1614"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno anokāsaṃ kārāpetvā akkosādhippāyo vadeti, āpatti
omasavādena dukkaṭassa.</p>

<p>
<span class="parno">60</span>
<a class="ms" id="p_1V_1615"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
asuddhadiṭṭhi samāno okāsaṃ kārāpetvā akkosādhippāyo vadeti, āpatti
omasavādassa.</p>
<hr>

<p>
<span class="parno">61</span>
<a class="ms" id="p_1V_1616"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno anokāsaṃ kārāpetvā cāvanādhippāyo vadeti, āpatti
dukkaṭassa.</p>

<p>
<span class="parno">62</span>
<a class="ms" id="p_1V_1617"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno okāsaṃ kārāpetvā cāvanādhippāyo vadeti, anāpatti.</p>

<p>
<span class="parno">63</span>
<a class="ms" id="p_1V_1618"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno anokāsaṃ kārāpetvā akkosādhippāyo vadeti, āpatti
omasavādena dukkaṭassa.</p>

<p>
<span class="parno">64</span>
<a class="ms" id="p_1V_1619"></a>
Asuddho hoti puggalo aññataraṃ pārājikaṃ dhammaṃ ajjhāpanno. Tañce
asuddhadiṭṭhi samāno okāsaṃ kārāpetvā akkosādhippāyo vadeti, āpatti
omasavādassa.</p>
<hr>

<p>
<span class="parno">65</span>
<a class="ms" id="p_1V_1620"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
suddhadiṭṭhi samāno anokāsaṃ kārāpetvā cāvanādhippāyo vadeti, āpatti
sanghādisesena dukkaṭassa.</p>

<p>
<span class="parno">66</span>
<a class="ms" id="p_1V_1621"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
suddhadiṭṭhi samāno okāsaṃ kārāpetvā cāvanādhippāyo vadeti, āpatti
sanghādisesassa.</p>

<p>
<span class="parno">67</span>
<a class="ms" id="p_1V_1622"></a>
Suddho hoti puggalo aññataraṃ pārājikaṃ dhammaṃ anajjhāpanno. Tañce
suddhadiṭṭhi samāno anokāsaṃ kārāpetvā akkosādhippāyo vadeti, āpatti
omasavādena dukkaṭassa.</p>

<p>
<span class="parno">68</span>
<a class="ms" id="p_1V_1623"></a>
Suddho hoti puggalo aññataraṃ pārājikaṃ dhammaṃ anajjhāpanno tañce suddhadiṭṭhi
samāno okāsaṃ kārāpetvā akkosādhippāyo vadeti, āpatti omasavādassa.</p>
<hr>

<p>
<span class="parno">69</span>
<a class="ms" id="p_1V_1624"></a>
<a class="msdiv" id="msdiv390"></a>
Anāpatti—  suddhe asuddhadiṭṭhissa, asuddhe asuddhadiṭṭhissa, ummattakassa,
ādikammikassāti.</p>
<p class="endsutta">
<span class="parno">70</span>
<a class="ms" id="p_1V_1625"></a>
Amūlakasikkhāpadaṃ niṭṭhitaṃ aṭṭhamaṃ.</p>

</div><!--End Pali-->

<div id="nextprev"><a id="previous-sutta" href="../vi/bu-vb-sn7.html"></a><a id="next-sutta" href="../vi/bu-vb-sn9.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-sn.html">Sanghādisesas</a>Sanghādisesa 8
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
