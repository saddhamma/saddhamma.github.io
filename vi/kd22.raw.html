<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Khandaka 22</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a class="pressed" href="../vi/kd.html">Khandaka</a></li>
			<li><a href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

<h2>Khandaka 22 <span class="minor">(Culavagga 12)</span> - The Second Counsel</h2>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span></li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->

<p>
<span class="parno">1</span>
<a class="ms" id="p_4v_2225"></a>
<a class="msdiv" id="msdiv446"></a>
tena kho pana samayena vassasataparinibbute bhagavati vesālikā vajjiputtakā
bhikkhū vesāliyaṃ dasa vatthūni dīpenti—  kappati singiloṇakappo, kappati
dvangulakappo, kappati gāmantarakappo, kappati āvāsakappo, kappati
anumatikappo, kappati āciṇṇakappo, kappati amathitakappo, kappati jaḷogiṃ
pātuṃ, kappati adasakaṃ nisīdanaṃ, kappati jātarūparajatanti.</p>

<p>
<span class="parno">2</span>
<a class="ms" id="p_4v_2226"></a>
tena kho pana samayena āyasmā yaso kākaṇḍakaputto vajjīsu cārikaṃ caramāno yena
vesālī tadavasari. tatra sudaṃ āyasmā yaso kākaṇḍakaputto vesāliyaṃ viharati
mahāvane kūṭāgārasālāyaṃ. tena kho pana samayena vesālikā vajjiputtakā bhikkhū
tadahuposathe kaṃsapātiṃ udakena pūretvā majjhe bhikkhusaṇghassa ṭhapetvā
āgatāgate vesālike upāsake evaṃ vadanti—  "dethāvuso, saṇghassa kahāpaṇampi
aḍḍhampi pādampi māsakarūpampi. bhavissati saṇghassa parikkhārena karaṇīyan"ti.
evaṃ vutte, āyasmā yaso kākaṇḍakaputto vesālike upāsake etadavoca—  "māvuso,
adattha saṇghassa kahāpaṇampi aḍḍhampi pādampi māsakarūpampi. na kappati
samaṇānaṃ sakyaputtiyānaṃ jātarūparajataṃ; na sādiyanti samaṇā sakyaputtiyā
jātarūparajataṃ; na paṭiggaṇhanti samaṇā sakyaputtiyā jātarūparajataṃ;
nikkhittamaṇisuvaṇṇā samaṇā sakyaputtiyā apetajātarūparajatā"ti. evampi kho
vesālikā upāsakā āyasmatā yasena kākaṇḍakaputtena vuccamānā adaṃsuyeva
saṇghassa kahāpaṇampi aḍḍhampi pādampi māsakarūpampi.</p>

<p>
<span class="parno">3</span>
<a class="ms" id="p_4v_2227"></a>
atha kho vesālikā vajjiputtakā bhikkhū tassā rattiyā accayena taṃ hiraññaṃ
bhikkhaggena paṭivīsaṃ ṭhapetvā bhājesuṃ. atha kho vesālikā vajjiputtakā
bhikkhū āyasmantaṃ yasaṃ kākaṇḍakaputtaṃ etadavocuṃ—  "eso te, āvuso yasa,
hiraññassa paṭivīso"ti. "natthi me, āvuso, hiraññassa paṭivīso, nāhaṃ hiraññaṃ
sādiyāmī"ti. atha kho vesālikā vajjiputtakā bhikkhū—  "ayaṃ, āvuso, yaso
kākaṇḍakaputto upāsake saddhe pasanne akkosati, paribhāsati, appasādaṃ karoti;
handassa mayaṃ paṭisāraṇīyakammaṃ karomā"ti te tassa paṭisāraṇīyakammaṃ akaṃsu.
atha kho āyasmā yaso kākaṇḍakaputto vesālike vajjiputtake bhikkhū etadavoca—
"bhagavatā, āvuso, paññattaṃ—  ‘paṭisāraṇīyakammakatassa bhikkhuno anudūto
dātabbo’ti. detha me, āvuso, anudūtaṃ bhikkhun"ti.</p>

<p>
<span class="parno">4</span>
<a class="ms" id="p_4v_2228"></a>
atha kho vesālikā vajjiputtakā bhikkhū ekaṃ bhikkhuṃ sammannitvā āyasmato
yasassa kākaṇḍakaputtassa anudūtaṃ adaṃsu. atha kho āyasmā yaso kākaṇḍakaputto
anudūtena bhikkhunā saddhiṃ vesāliṃ pavisitvā vesālike upāsake etadavoca—
"ahaṃ kirāyasmante upāsake saddhe pasanne akkosāmi, paribhāsāmi, appasādaṃ
karomi; yohaṃ adhammaṃ adhammoti vadāmi, dhammaṃ dhammoti vadāmi, avinayaṃ
avinayoti vadāmi, vinayaṃ vinayoti vadāmi.</p>
<hr>

<p>
<span class="parno">5</span>
<a class="ms" id="p_4v_2229"></a>
<a class="msdiv" id="msdiv447"></a>
ekamidaṃ, āvuso, samayaṃ bhagavā sāvatthiyaṃ viharati jetavane anāthapiṇḍikassa
ārāme. tatra kho, āvuso, bhagavā bhikkhū āmantesi—  ‘cattārome, bhikkhave,
candimasūriyānaṃ upakkilesā, yehi upakkilesehi upakkiliṭṭhā candimasūriyā na
tapanti, na bhāsanti, na virocanti. katame cattāro? abbhaṃ, bhikkhave,
candimasūriyānaṃ upakkileso, yena upakkilesena upakkiliṭṭhā candimasūriyā na
tapanti, na bhāsanti na virocanti. mahikā, bhikkhave, candimasūriyānaṃ
upakkileso, yena upakkilesena upakkiliṭṭhā candimasūriyā na tapanti, na
bhāsanti, na virocanti, dhūmarajo, bhikkhave, candimasūriyānaṃ upakkileso, yena
upakkilesena upakkiliṭṭhā candimasūriyā na tapanti, na bhāsanti, na virocanti.
rāhu, bhikkhave, asurindo candimasūriyānaṃ upakkileso, yena upakkilesena
upakkiliṭṭhā candimasūriyā na tapanti, na bhāsanti, na virocanti. ime kho,
bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā
candimasūriyā na tapanti, na bhāsanti, na virocanti. evameva kho, bhikkhave,
cattārome samaṇabrāhmaṇānaṃ upakkilesā, yehi upakkilesehi upakkiliṭṭhā eke
samaṇabrāhmaṇā na tapanti, na bhāsanti, na virocanti. katame cattāro? santi,
bhikkhave, eke samaṇabrāhmaṇā suraṃ pivanti, merayaṃ pivanti, surāmerayapānā
appaṭiviratā—  ayaṃ, bhikkhave, paṭhamo samaṇabrāhmaṇānaṃ upakkileso, yena
upakkilesena upakkiliṭṭhā eke samaṇabrāhmaṇā na tapanti, na bhāsanti, na
virocanti. puna caparaṃ, bhikkhave, eke samaṇabrāhmaṇā methunaṃ dhammaṃ
paṭisevanti, methunadhammā appaṭiviratā—  ayaṃ, bhikkhave, dutiyo
samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā
na tapanti, na bhāsanti, na virocanti. puna caparaṃ, bhikkhave, eke
samaṇabrāhmaṇā jātarūparajataṃ sādiyanti, jātarūparajatappaṭiggahaṇā
appaṭiviratā—  ayaṃ, bhikkhave, tatiyo samaṇabrāhmaṇānaṃ upakkileso, yena
upakkilesena upakkiliṭṭhā eke samaṇabrāhmaṇā na tapanti, na bhāsanti, na
virocanti. puna caparaṃ, bhikkhave, eke samaṇabrāhmaṇā micchājīvena jīvitaṃ
kappenti; micchājīvā appaṭiviratā—  ayaṃ, bhikkhave, catuttho samaṇabrāhmaṇānaṃ
upakkileso, yena upakkilesena upakkiliṭṭhā eke samaṇabrāhmaṇā na tapanti, na
bhāsanti, na virocanti. ime kho, bhikkhave, cattāro samaṇabrāhmaṇānaṃ
upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na
bhāsanti, na virocanti’. idamavocāvuso, bhagavā. idaṃ vatvāna sugato athāparaṃ
etadavoca satthā—</p>
<hr>
<blockquote>

<p>
<span class="parno">6</span>
<a class="ms" id="p_4v_2230"></a>
‘rāgadosaparikliṭṭhā,<br>
eke samaṇabrāhmaṇā;<br>
avijjānivuṭā posā,<br>
piyarūpābhinandino.<br></p>

<p>
<span class="parno">7</span>
<a class="ms" id="p_4v_2231"></a>
suraṃ pivanti merayaṃ,<br>
paṭisevanti methunaṃ;<br>
rajataṃ jātarūpañca,<br>
sādiyanti aviddasū.<br></p>

<p>
<span class="parno">8</span>
<a class="ms" id="p_4v_2232"></a>
micchājīvena jīvanti,<br>
eke samaṇabrāhmaṇā;<br>
ete upakkilesā vuttā,<br>
buddhenādiccabandhunā.<br></p>

<p>
<span class="parno">9</span>
<a class="ms" id="p_4v_2233"></a>
yehi upakkilesehi upakkiliṭṭhā,<br>
eke samaṇabrāhmaṇā;<br>
na tapanti na bhāsanti,<br>
asuddhā sarajā magā.<br></p>

<p>
<span class="parno">10</span>
<a class="ms" id="p_4v_2234"></a>
andhakārena onaddhā,<br>
taṇhādāsā sanettikā;<br>
vaḍḍhenti kaṭasiṃ ghoraṃ,<br>
ādiyanti punabbhavan’ti.<br></p>
</blockquote>

<p>
<span class="parno">11</span>
<a class="ms" id="p_4v_2235"></a>
evaṃvādī kirāhaṃ āyasmante upāsake saddhe pasanne akkosāmi, paribhāsāmi,
appasādaṃ karomi; yohaṃ adhammaṃ adhammoti vadāmi, dhammaṃ dhammoti vadāmi,
avinayaṃ avinayoti vadāmi, vinayaṃ vinayoti vadāmi.</p>

<p>
<span class="parno">12</span>
<a class="ms" id="p_4v_2236"></a>
<a class="msdiv" id="msdiv448"></a>
ekamidaṃ, āvuso, samayaṃ bhagavā rājagahe viharati veḷuvane kalandakanivāpe.
tena kho pana samayena rājantepure rājaparisāyaṃ sannisinnānaṃ sannipatitānaṃ
ayamantarakathā udapādi—  ‘kappati samaṇānaṃ sakyaputtiyānaṃ jātarūparajataṃ;
sādiyanti samaṇā sakyaputtiyā jātarūparajataṃ; paṭiggaṇhanti samaṇā
sakyaputtiyā jātarūparajatan’ti. tena kho panāvuso, samayena maṇicūḷako gāmaṇī
tassaṃ parisāyaṃ nisinno hoti. atha kho, āvuso, maṇicūḷako gāmaṇī taṃ parisaṃ
etadavoca—  ‘mā, ayyā, evaṃ avacuttha. na kappati samaṇānaṃ sakyaputtiyānaṃ
jātarūparajataṃ; na sādiyanti samaṇā sakyaputtiyā jātarūparajataṃ; na
paṭiggaṇhanti samaṇā sakyaputtiyā jātarūparajataṃ; nikkhittamaṇisuvaṇṇā samaṇā
sakyaputtiyā apetajātarūparajatā’ti. asakkhi kho, āvuso, maṇicūḷako gāmaṇī taṃ
parisaṃ saññāpetuṃ.</p>

<p>
<span class="parno">13</span>
<a class="ms" id="p_4v_2237"></a>
atha kho, āvuso, maṇicūḷako gāmaṇī taṃ parisaṃ saññāpetvā yena bhagavā
tenupasankami, upasankamitvā bhagavantaṃ abhivādetvā ekamantaṃ nisīdi.
ekamantaṃ nisinno kho, āvuso, maṇicūḷako gāmaṇī bhagavantaṃ etadavoca—  ‘idha,
bhante, rājantepure rājaparisāyaṃ sannisinnānaṃ sannipatitānaṃ ayamantarakathā
udapādi—  kappati samaṇānaṃ sakyaputtiyānaṃ jātarūparajataṃ; sādiyanti samaṇā
sakyaputtiyā jātarūparajataṃ; paṭiggaṇhanti samaṇā sakyaputtiyā
jātarūparajatanti. evaṃ vutte, ahaṃ, bhante, taṃ parisaṃ etadavocaṃ—  mā, ayyā,
evaṃ avacuttha. na kappati samaṇānaṃ sakyaputtiyānaṃ jātarūparajataṃ; na
sādiyanti samaṇā sakyaputtiyā jātarūparajataṃ; na paṭiggaṇhanti samaṇā
sakyaputtiyā jātarūparajataṃ; nikkhittamaṇisuvaṇṇā samaṇā sakyaputtiyā
apetajātarūparajatāti. asakkhiṃ kho ahaṃ, bhante, taṃ parisaṃ saññāpetuṃ.
kaccāhaṃ, bhante, evaṃ byākaramāno vuttavādī ceva bhagavato homi, na ca
bhagavantaṃ abhūtena abbhācikkhāmi, dhammassa cānudhammaṃ byākaromi, na ca koci
sahadhammiko vādānuvādo gārayhaṃ ṭhānaṃ āgacchatī’ti? ‘taggha tvaṃ, gāmaṇi,
evaṃ byākaramāno vuttavādī ceva me hosi; na ca maṃ abhūtena abbhācikkhasi,
dhammassa cānudhammaṃ byākarosi, na ca koci sahadhammiko vādānuvādo gārayhaṃ
ṭhānaṃ āgacchati. na hi, gāmaṇi, kappati samaṇānaṃ sakyaputtiyānaṃ
jātarūparajataṃ; na sādiyanti samaṇā sakyaputtiyā jātarūparajataṃ; na
paṭiggaṇhanti samaṇā sakyaputtiyā jātarūparajataṃ; nikkhittamaṇisuvaṇṇā samaṇā
sakyaputtiyā apetajātarūparajatā. yassa kho, gāmaṇi, jātarūparajataṃ kappati,
pañcapi tassa kāmaguṇā kappanti. yassa pañca kāmaguṇā kappanti ekaṃsenetaṃ,
gāmaṇi, dhāreyyāsi—  assamaṇadhammo asakyaputtiyadhammoti. api cāhaṃ, gāmaṇi,
evaṃ vadāmi tiṇaṃ tiṇatthikena pariyesitabbaṃ; dāru dārutthikena
pariyesitabbaṃ; sakaṭaṃ sakaṭatthikena pariyesitabbaṃ; puriso purisatthikena
pariyesitabbo. na tvevāhaṃ, gāmaṇi, kenaci pariyāyena jātarūparajataṃ
sāditabbaṃ pariyesitabbanti vadāmī’ti.</p>

<p>
<span class="parno">14</span>
<a class="ms" id="p_4v_2238"></a>
evaṃvādī kirāhaṃ āyasmante upāsake saddhe pasanne akkosāmi, paribhāsāmi,
appasādaṃ karomi; yohaṃ adhammaṃ adhammoti vadāmi, dhammaṃ dhammoti vadāmi,
avinayaṃ avinayoti vadāmi, vinayaṃ vinayoti vadāmi.</p>
<hr>

<p>
<span class="parno">15</span>
<a class="ms" id="p_4v_2239"></a>
<a class="msdiv" id="msdiv449"></a>
ekamidaṃ, āvuso, samayaṃ bhagavā rājagahe āyasmantaṃ upanandaṃ sakyaputtaṃ
ārabbha jātarūparajataṃ paṭikkhipi, sikkhāpadañca paññapesi. evaṃvādī kirāhaṃ
āyasmante upāsake saddhe pasanne akkosāmi, paribhāsāmi, appasādaṃ karomi; yohaṃ
adhammaṃ adhammoti vadāmi, dhammaṃ dhammoti vadāmi, avinayaṃ avinayoti vadāmi,
vinayaṃ vinayoti vadāmī"ti.</p>

<p>
<span class="parno">16</span>
<a class="ms" id="p_4v_2240"></a>
evaṃ vutte, vesālikā upāsakā āyasmantaṃ yasaṃ kākaṇḍakaputtaṃ etadavocuṃ—
"ekova, bhante, ayyo yaso kākaṇḍakaputto samaṇo sakyaputtiyo. sabbevime
assamaṇā asakyaputtiyā. vasatu, bhante, ayyo yaso kākaṇḍakaputto vesāliyaṃ.
mayaṃ ayyassa yasassa kākaṇḍakaputtassa ussukkaṃ karissāma
cīvara&shy;piṇḍapāta&shy;senāsana&shy;gilānappaccaya&shy;bhesajja&shy;parikkhārānan"ti. atha kho āyasmā
yaso kākaṇḍakaputto vesālike upāsake saññāpetvā anudūtena bhikkhunā saddhiṃ
ārāmaṃ agamāsi.</p>

<p>
<span class="parno">17</span>
<a class="ms" id="p_4v_2241"></a>
atha kho vesālikā vajjiputtakā bhikkhū anudūtaṃ bhikkhuṃ pucchiṃsu—
"khamāpitāvuso, yasena kākaṇḍakaputtena vesālikā upāsakā"ti? "upāsakehi pāpikaṃ
no, āvuso, kataṃ. ekova yaso kākaṇḍakaputto samaṇo sakyaputtiyo kato. sabbeva
mayaṃ assamaṇā asakyaputtiyā katā"ti. atha kho vesālikā vajjiputtakā bhikkhū—
"ayaṃ, āvuso, yaso kākaṇḍakaputto amhehi asammato gihīnaṃ pakāsesi; handassa
mayaṃ ukkhepanīyakammaṃ karomā"ti. te tassa ukkhepanīyakammaṃ kattukāmā
sannipatiṃsu. atha kho āyasmā yaso kākaṇḍakaputto vehāsaṃ abbhuggantvā
kosambiyaṃ paccuṭṭhāsi.</p>
<hr>

<p>
<span class="parno">18</span>
<a class="ms" id="p_4v_2242"></a>
<a class="msdiv" id="msdiv450"></a>
atha kho āyasmā yaso kākaṇḍakaputto pāveyyakānañca avantidakkhiṇāpathakānañca
bhikkhūnaṃ santike dūtaṃ pāhesi—  "āgacchantu āyasmantā; imaṃ adhikaraṇaṃ
ādiyissāma. pure adhammo dippati, dhammo paṭibāhiyyati; avinayo dippati, vinayo
paṭibāhiyyati; pure adhammavādino balavanto honti, dhammavādino dubbalā honti;
avinayavādino balavanto honti, vinayavādino dubbalā hontī"ti.</p>

<p>
<span class="parno">19</span>
<a class="ms" id="p_4v_2243"></a>
tena kho pana samayena āyasmā sambhūto sāṇavāsī ahogange pabbate paṭivasati.
atha kho āyasmā yaso kākaṇḍakaputto yena ahogango pabbato, yenāyasmā sambhūto
sāṇavāsī tenupasankami, upasankamitvā āyasmantaṃ sambhūtaṃ sāṇavāsiṃ
abhivādetvā ekamantaṃ nisīdi. ekamantaṃ nisinno kho āyasmā yaso kākaṇḍakaputto
āyasmantaṃ sambhūtaṃ sāṇavāsiṃ etadavoca—  "ime, bhante, vesālikā vajjiputtakā
bhikkhū vesāliyaṃ dasa vatthūni dīpenti—  kappati singiloṇakappo, kappati
dvangulakappo, kappati gāmantarakappo, kappati āvāsakappo, kappati
anumatikappo, kappati āciṇṇakappo, kappati amathitakappo, kappati jaḷogiṃ
pātuṃ, kappati adasakaṃ nisīdanaṃ, kappati jātarūparajatanti. handa mayaṃ,
bhante, imaṃ adhikaraṇaṃ ādiyissāma. pure adhammo dippati, dhammo
paṭibāhiyyati; avinayo dippati, vinayo paṭibāhiyyati; pure adhammavādino
balavanto honti, dhammavādino dubbalā honti; avinayavādino balavanto honti,
vinayavādino dubbalā hontī"ti. "evamāvuso"ti kho āyasmā sambhūto sāṇavāsī
āyasmato yasassa kākaṇḍakaputtassa paccassosi. atha kho saṭṭhimattā pāveyyakā
bhikkhū—  sabbe āraññikā, sabbe piṇḍapātikā, sabbe paṃsukūlikā, sabbe
tecīvarikā, sabbeva arahanto—  ahogange pabbate sannipatiṃsu. aṭṭhāsītimattā
avantidakkhiṇāpathakā bhikkhū—  appekacce āraññikā, appekacce piṇḍapātikā,
appekacce paṃsukūlikā, appekacce tecīvarikā, sabbeva arahanto—  ahogange
pabbate sannipatiṃsu. atha kho therānaṃ bhikkhūnaṃ mantayamānānaṃ etadahosi—
"idaṃ kho adhikaraṇaṃ kakkhaḷañca, vāḷañca; kaṃ nu kho mayaṃ pakkhaṃ
labheyyāma, yena mayaṃ imasmiṃ adhikaraṇe balavantatarā assāmā"ti.</p>

<p>
<span class="parno">20</span>
<a class="ms" id="p_4v_2244"></a>
<a class="msdiv" id="msdiv451"></a>
tena kho pana samayena āyasmā revato soreyye paṭivasati—  bahussuto āgatāgamo
dhammadharo vinayadharo mātikādharo paṇḍito viyatto medhāvī lajjī kukkuccako
sikkhākāmo. atha kho therānaṃ bhikkhūnaṃ etadahosi—  "ayaṃ kho āyasmā revato
soreyye paṭivasati—  bahussuto āgatāgamo dhammadharo vinayadharo mātikādharo
paṇḍito viyatto medhāvī lajjī kukkuccako sikkhākāmo. sace mayaṃ āyasmantaṃ
revataṃ pakkhaṃ labhissāma, evaṃ mayaṃ imasmiṃ adhikaraṇe balavantatarā
assāmā"ti. assosi kho āyasmā revato—  dibbāya sotadhātuyā visuddhāya
atikkantamānusikāya—  therānaṃ bhikkhūnaṃ mantayamānānaṃ. sutvānassa etadahosi—
"idaṃ kho adhikaraṇaṃ kakkhaḷañca vāḷañca. na kho metaṃ patirūpaṃ yohaṃ
evarūpe adhikaraṇe osakkeyyaṃ. idāni ca pana te bhikkhū āgacchissanti. sohaṃ
tehi ākiṇṇo na phāsu gamissāmi. yannūnāhaṃ paṭikacceva gaccheyyan"ti. atha kho
āyasmā revato soreyyā sankassaṃ agamāsi.</p>

<p>
<span class="parno">21</span>
<a class="ms" id="p_4v_2245"></a>
atha kho therā bhikkhū soreyyaṃ gantvā pucchiṃsu—  "kahaṃ āyasmā revato"ti? te
evamāhaṃsu—  "esāyasmā revato sankassaṃ gato"ti. atha kho āyasmā revato
sankassā kaṇṇakujjaṃ agamāsi. atha kho therā bhikkhū sankassaṃ gantvā
pucchiṃsu—  "kahaṃ āyasmā revato"ti? te evamāhaṃsu—  "esāyasmā revato
kaṇṇakujjaṃ gato"ti. atha kho āyasmā revato kaṇṇakujjā udumbaraṃ agamāsi. atha
kho therā bhikkhū kaṇṇakujjaṃ gantvā pucchiṃsu—  "kahaṃ āyasmā revato"ti? te
evamāhaṃsu—  "esāyasmā revato udumbaraṃ gato"ti. atha kho āyasmā revato
udumbarā aggaḷapuraṃ agamāsi. atha kho therā bhikkhū udumbaraṃ gantvā
pucchiṃsu—  "kahaṃ āyasmā revato"ti? te evamāhaṃsu—  "esāyasmā revato
aggaḷapuraṃ gato"ti. atha kho āyasmā revato aggaḷapurā sahajātiṃ agamāsi. atha
kho therā bhikkhū aggaḷapuraṃ gantvā pucchiṃsu—  "kahaṃ āyasmā revato"ti? te
evamāhaṃsu—  "esāyasmā revato sahajātiṃ gato"ti. atha kho therā bhikkhū
āyasmantaṃ revataṃ sahajātiyaṃ sambhāvesuṃ.</p>

<p>
<span class="parno">22</span>
<a class="ms" id="p_4v_2246"></a>
<a class="msdiv" id="msdiv452"></a>
atha kho āyasmā sambhūto sāṇavāsī āyasmantaṃ yasaṃ kākaṇḍakaputtaṃ etadavoca—
"ayaṃ, āvuso, āyasmā revato bahussuto āgatāgamo dhammadharo vinayadharo
mātikādharo paṇḍito viyatto medhāvī lajjī kukkuccako sikkhākāmo. sace mayaṃ
āyasmantaṃ revataṃ pañhaṃ pucchissāma, paṭibalo āyasmā revato ekeneva pañhena
sakalampi rattiṃ vītināmetuṃ. idāni ca panāyasmā revato antevāsikaṃ
sarabhāṇakaṃ bhikkhuṃ ajjhesissati. so tvaṃ tassa bhikkhuno
sarabhaññapariyosāne āyasmantaṃ revataṃ upasankamitvā imāni dasa vatthūni
puccheyyāsī"ti. "evaṃ, bhante"ti kho āyasmā yaso kākaṇḍakaputto āyasmato
sambhūtassa sāṇavāsissa paccassosi. atha kho āyasmā revato antevāsikaṃ
sarabhāṇakaṃ bhikkhuṃ ajjhesi. atha kho āyasmā yaso kākaṇḍakaputto tassa
bhikkhuno sarabhaññapariyosāne yenāyasmā revato tenupasankami, upasankamitvā
āyasmantaṃ revataṃ abhivādetvā ekamantaṃ nisīdi. ekamantaṃ nisinno kho āyasmā
yaso kākaṇḍakaputto āyasmantaṃ revataṃ etadavoca—  "kappati, bhante,
singiloṇakappo"ti? "ko so, āvuso, singiloṇakappo"ti? "kappati, bhante, singinā
loṇaṃ pariharituṃ—  yattha aloṇakaṃ bhavissati tattha paribhuñjissāmī"ti?
"nāvuso, kappatī"ti. "kappati, bhante, dvangulakappo"ti? "ko so, āvuso,
dvangulakappo"ti? "kappati, bhante, dvangulāya chāyāya vītivattāya, vikāle
bhojanaṃ bhuñjitun"ti? "nāvuso, kappatī"ti. "kappati, bhante,
gāmantarakappo"ti? "ko so, āvuso, gāmantarakappo"ti? "kappati, bhante—  idāni
gāmantaraṃ gamissāmīti—  bhuttāvinā pavāritena anatirittaṃ bhojanaṃ
bhuñjitun"ti? "nāvuso, kappatī"ti. "kappati, bhante, āvāsakappo"ti? "ko so,
āvuso, āvāsakappo"ti? "kappati, bhante, sambahulā āvāsā samānasīmā nānuposathaṃ
kātun"ti? "nāvuso, kappatī"ti. "kappati, bhante, anumatikappo"ti? "ko so,
āvuso, anumatikappo"ti? "kappati, bhante, vaggena saṇghena kammaṃ kātuṃ—  āgate
bhikkhū anumānessāmā"ti? "nāvuso, kappatī"ti. "kappati, bhante,
āciṇṇakappo"ti? "ko so, āvuso, āciṇṇakappo"ti? "kappati, bhante, idaṃ me
upajjhāyena ajjhāciṇṇaṃ, idaṃ me ācariyena ajjhāciṇṇaṃ, taṃ ajjhācaritun"ti?
"āciṇṇakappo kho, āvuso, ekacco kappati, ekacco na kappatī"ti. "kappati,
bhante, amathitakappo"ti? "ko so, āvuso, amathitakappo"ti? "kappati, bhante,
yaṃ taṃ khīraṃ khīrabhāvaṃ vijahitaṃ, asampattaṃ dadhibhāvaṃ, taṃ bhuttāvinā
pavāritena anatirittaṃ pātun"ti? "nāvuso, kappatī"ti? "kappati, bhante, jaḷogiṃ
pātun"ti? "kā sā, āvuso, jaḷogī"ti? "kappati, bhante, yā sā surā āsutā,
asampattā majjabhāvaṃ, sā pātun"ti? "nāvuso, kappatī"ti. "kappati, bhante,
adasakaṃ nisīdanan"ti? "nāvuso, kappatī"ti. "kappati, bhante,
jātarūparajatan"ti? "nāvuso, kappatī"ti. "ime, bhante, vesālikā vajjiputtakā
bhikkhū vesāliyaṃ imāni dasa vatthūni dīpenti. handa mayaṃ, bhante, imaṃ
adhikaraṇaṃ ādiyissāma. pure adhammo dippati, dhammo paṭibāhiyyati; avinayo
dippati, vinayo paṭibāhiyyati; pure adhammavādino balavanto honti, dhammavādino
dubbalā honti; avinayavādino balavanto honti, vinayavādino dubbalā hontī"ti.
"evamāvuso"ti kho āyasmā revato āyasmato yasassa kākaṇḍakaputtassa paccassosi.</p>
<hr>
<p class="endsutta">
<span class="parno">23</span>
<a class="ms" id="p_4v_2247"></a>
paṭhamabhāṇavāro niṭṭhito.</p>
<h3>2 dutiyabhāṇavāra</h3>

<p>
<span class="parno">24</span>
<a class="ms" id="p_4v_2248"></a>
<a class="msdiv" id="msdiv453"></a>
assosuṃ kho vesālikā vajjiputtakā bhikkhū—  "yaso kira kākaṇḍakaputto idaṃ
adhikaraṇaṃ ādiyitukāmo pakkhaṃ pariyesati, labhati ca kira pakkhan"ti. atha
kho vesālikānaṃ vajjiputtakānaṃ bhikkhūnaṃ etadahosi—  "idaṃ kho adhikaraṇaṃ
kakkhaḷañca vāḷañca. kaṃ nu kho mayaṃ pakkhaṃ labheyyāma, yena mayaṃ imasmiṃ
adhikaraṇe balavantatarā assāmā"ti.</p>

<p>
<span class="parno">25</span>
<a class="ms" id="p_4v_2249"></a>
atha kho vesālikānaṃ vajjiputtakānaṃ bhikkhūnaṃ etadahosi—  "ayaṃ kho āyasmā
revato bahussuto āgatāgamo dhammadharo vinayadharo mātikādharo paṇḍito viyatto
medhāvī lajjī kukkuccako sikkhākāmo. sace mayaṃ āyasmantaṃ revataṃ pakkhaṃ
labheyyāma, evaṃ mayaṃ imasmiṃ adhikaraṇe balavantatarā assāmā"ti.</p>

<p>
<span class="parno">26</span>
<a class="ms" id="p_4v_2250"></a>
atha kho vesālikā vajjiputtakā bhikkhū pahūtaṃ sāmaṇakaṃ parikkhāraṃ
paṭiyādesuṃ—  pattampi, cīvarampi, nisīdanampi, sūcigharampi, kāyabandhanampi,
parissāvanampi, dhammakaraṇampi. atha kho vesālikā vajjiputtakā bhikkhū taṃ
sāmaṇakaṃ parikkhāraṃ ādāya nāvāya sahajātiṃ ujjaviṃsu; nāvāya paccorohitvā
aññatarasmiṃ rukkhamūle bhattavissaggaṃ karonti. atha kho āyasmato sāḷhassa
rahogatassa paṭisallīnassa evaṃ cetaso parivitakko udapādi—  "ke nu kho
dhammavādino—  pācīnakā vā bhikkhū, pāveyyakā vā"ti? atha kho āyasmato
sāḷhassa, dhammañca vinayañca cetasā paccavekkhantassa, etadahosi—
"adhammavādino pācīnakā bhikkhū, dhammavādino pāveyyakā bhikkhū"ti.</p>

<p>
<span class="parno">27</span>
<a class="ms" id="p_4v_2251"></a>
atha kho aññatarā suddhāvāsakāyikā devatā āyasmato sāḷhassa cetasā
cetoparivitakkamaññāya—  seyyathāpi nāma balavā puriso samiñjitaṃ vā bāhaṃ
pasāreyya, pasāritaṃ vā bāhaṃ samiñjeyya; evameva—  suddhāvāsesu devesu
antarahitā āyasmato sāḷhassa sammukhe pāturahosi. atha kho sā devatā āyasmantaṃ
sāḷhaṃ etadavoca—  "sādhu, bhante sāḷha, adhammavādī pācīnakā bhikkhū,
dhammavādī pāveyyakā bhikkhū. tena hi, bhante sāḷha, yathādhammo tathā
tiṭṭhāhī"ti. "pubbepi cāhaṃ, devate, etarahi ca yathādhammo tathā ṭhito; api
cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe
sammanneyyā"ti.</p>

<p>
<span class="parno">28</span>
<a class="ms" id="p_4v_2252"></a>
<a class="msdiv" id="msdiv454"></a>
atha kho vesālikā vajjiputtakā bhikkhū taṃ sāmaṇakaṃ parikkhāraṃ ādāya
yenāyasmā revato tenupasankamiṃsu, upasankamitvā āyasmantaṃ revataṃ etadavocuṃ—
"paṭiggaṇhātu, bhante, thero sāmaṇakaṃ parikkhāraṃ—  pattampi, cīvarampi,
nisīdanampi, sūcigharampi, kāyabandhanampi, parissāvanampi, dhammakaraṇampī"ti.
"alaṃ, āvuso, paripuṇṇaṃ me pattacīvaran"ti na icchi paṭiggahetuṃ.</p>

<p>
<span class="parno">29</span>
<a class="ms" id="p_4v_2253"></a>
tena kho pana samayena uttaro nāma bhikkhu vīsativasso āyasmato revatassa
upaṭṭhāko hoti. atha kho vesālikā vajjiputtakā bhikkhū yenāyasmā uttaro
tenupasankamiṃsu, upasankamitvā āyasmantaṃ uttaraṃ etadavocuṃ—  "paṭiggaṇhātu
āyasmā uttaro sāmaṇakaṃ parikkhāraṃ—  pattampi, cīvarampi, nisīdanampi,
sūcigharampi, kāyabandhanampi, parissāvanampi, dhammakaraṇampī"ti. "alaṃ,
āvuso, paripuṇṇaṃ me pattacīvaran"ti na icchi paṭiggahetuṃ. "manussā kho, āvuso
uttara, bhagavato sāmaṇakaṃ parikkhāraṃ upanāmenti. sace bhagavā paṭiggaṇhāti,
teneva te attamanā honti. no ce bhagavā paṭiggaṇhāti, āyasmato ānandassa
upanāmenti—  paṭiggaṇhātu, bhante, thero sāmaṇakaṃ parikkhāraṃ. yathā bhagavatā
paṭiggahito, evameva so bhavissatīti. paṭiggaṇhātu āyasmā uttaro sāmaṇakaṃ
parikkhāraṃ. yathā therena paṭiggahito, evameva so bhavissatī"ti. atha kho
āyasmā uttaro vesālikehi vajjiputtehi bhikkhūhi nippīḷiyamāno ekaṃ cīvaraṃ
aggahesi. "vadeyyātha, āvuso, yena attho"ti. "ettakaṃ āyasmā uttaro theraṃ
vadetu; ettakañca, bhante, thero saṇghamajjhe vadetu—  ‘puratthimesu janapadesu
buddhā bhagavanto uppajjanti. dhammavādī pācīnakā bhikkhū, adhammavādī
pāveyyakā bhikkhū’"ti. "evamāvuso"ti kho āyasmā uttaro vesālikānaṃ
vajjiputtakānaṃ bhikkhūnaṃ paṭissutvā yenāyasmā revato tenupasankami,
upasankamitvā āyasmantaṃ revataṃ etadavoca—  "ettakaṃ, bhante, thero
saṇghamajjhe vadetu—  ‘puratthimesu janapadesu buddhā bhagavanto uppajjanti.
dhammavādī pācīnakā bhikkhū, adhammavādī pāveyyakā bhikkhū’"ti. "adhamme maṃ
tvaṃ, bhikkhu, niyojesī"ti thero āyasmantaṃ uttaraṃ paṇāmesi.</p>

<p>
<span class="parno">30</span>
<a class="ms" id="p_4v_2254"></a>
atha kho vesālikā vajjiputtakā bhikkhū āyasmantaṃ uttaraṃ etadavocuṃ—  "kiṃ,
āvuso uttara, thero āhā"ti? "pāpikaṃ no, āvuso, kataṃ. ‘adhamme maṃ tvaṃ,
bhikkhu, niyojesī’ti thero maṃ paṇāmesī"ti. "nanu tvaṃ, āvuso, vuḍḍho
vīsativassosī"ti? "āmāvuso, api ca mayaṃ garunissayaṃ gaṇhāmā"ti.</p>

<p>
<span class="parno">31</span>
<a class="ms" id="p_4v_2255"></a>
<a class="msdiv" id="msdiv455"></a>
atha kho saṇgho taṃ adhikaraṇaṃ vinicchinitukāmo sannipati. atha kho āyasmā
revato saṇghaṃ ñāpesi—</p>

<p>
<span class="parno">32</span>
<a class="ms" id="p_4v_2256"></a>
"suṇātu me, āvuso, saṇgho. sace mayaṃ imaṃ adhikaraṇaṃ idha vūpasamessāma,
siyāpi mūlādāyakā bhikkhū punakammāya ukkoṭeyyuṃ. yadi saṇghassa pattakallaṃ,
yatthevimaṃ adhikaraṇaṃ samuppannaṃ, saṇgho tatthevimaṃ adhikaraṇaṃ
vūpasameyyā"ti.</p>

<p>
<span class="parno">33</span>
<a class="ms" id="p_4v_2257"></a>
atha kho therā bhikkhū vesāliṃ agamaṃsu—  taṃ adhikaraṇaṃ vinicchinitukāmā.</p>
<hr>

<p>
<span class="parno">34</span>
<a class="ms" id="p_4v_2258"></a>
tena kho pana samayena sabbakāmī nāma pathabyā saṇghatthero vīsavassasatiko
upasampadāya, āyasmato ānandassa saddhivihāriko, vesāliyaṃ paṭivasati. atha kho
āyasmā revato āyasmantaṃ sambhūtaṃ sāṇavāsiṃ etadavoca—  "ahaṃ, āvuso, yasmiṃ
vihāre sabbakāmī thero viharati, taṃ vihāraṃ upagacchāmi. so tvaṃ kālasseva
āyasmantaṃ sabbakāmiṃ upasankamitvā imāni dasa vatthūni puccheyyāsī"ti.</p>

<p>
<span class="parno">35</span>
<a class="ms" id="p_4v_2259"></a>
"evaṃ, bhante"ti kho āyasmā sambhūto sāṇavāsī āyasmato revatassa paccassosi.
atha kho āyasmā revato, yasmiṃ vihāre sabbakāmī thero viharati, taṃ vihāraṃ
upagacchi. gabbhe āyasmato sabbakāmissa senāsanaṃ paññattaṃ hoti,
gabbhappamukhe āyasmato revatassa. atha kho āyasmā revato—  "ayaṃ thero
mahallako na nipajjatī"ti—  na seyyaṃ kappesi. āyasmā sabbakāmī—  "ayaṃ bhikkhu
āgantuko kilanto na nipajjatī"ti—  na seyyaṃ kappesi.</p>
<hr>

<p>
<span class="parno">36</span>
<a class="ms" id="p_4v_2260"></a>
atha kho āyasmā sabbakāmī rattiyā paccūsasamayaṃ paccuṭṭhāya āyasmantaṃ revataṃ
etadavoca—  "katamena tvaṃ bhūmi vihārena etarahi bahulaṃ viharasī"ti?
"mettāvihārena kho ahaṃ, bhante, etarahi bahulaṃ viharāmī"ti. "kullakavihārena
kira tvaṃ bhūmi etarahi bahulaṃ viharasi. kullakavihāro eso bhūmi yadidaṃ
mettā"ti. "pubbepi me, bhante, gihibhūtassa āciṇṇā mettā. tenāhaṃ etarahipi
mettāvihārena bahulaṃ viharāmi, api ca mayā cirappattaṃ arahattanti. thero
pana, bhante, katamena vihārena etarahi bahulaṃ viharatī"ti? "suññatāvihārena
kho ahaṃ bhūmi etarahi bahulaṃ viharāmī"ti. "mahāpurisavihārena kira, bhante,
thero etarahi bahulaṃ viharati. mahāpurisavihāro eso, bhante, yadidaṃ
suññatā"ti. "pubbepi me bhūmi gihibhūtassa āciṇṇā suññatā. tenāhaṃ etarahipi
suññatāvihārena bahulaṃ viharāmi, api ca mayā cirappattaṃ arahattan"ti.
ayañcarahi therānaṃ bhikkhūnaṃ antarākathā vippakatā, athāyasmā sambhūto
sāṇavāsī tasmiṃ anuppatto hoti.</p>

<p>
<span class="parno">37</span>
<a class="ms" id="p_4v_2261"></a>
atha kho āyasmā sambhūto sāṇavāsī yenāyasmā sabbakāmī tenupasankami,
upasankamitvā āyasmantaṃ sabbakāmiṃ abhivādetvā ekamantaṃ nisīdi. ekamantaṃ
nisinno kho āyasmā sambhūto sāṇavāsī āyasmantaṃ sabbakāmiṃ etadavoca—  "ime,
bhante, vesālikā vajjiputtakā bhikkhū vesāliyaṃ dasa vatthūni dīpenti—  kappati
singiloṇakappo, kappati dvangulakappo, kappati gāmantarakappo, kappati
āvāsakappo, kappati anumatikappo, kappati āciṇṇakappo, kappati amathitakappo,
kappati jaḷogiṃ, pātuṃ kappati adasakaṃ nisīdanaṃ, kappati jātarūparajatanti.
therena, bhante, upajjhāyassa mūle bahudhammo ca vinayo ca pariyatto. therassa,
bhante, dhammañca vinayañca paccavekkhantassa kathaṃ hoti? ke nu kho
dhammavādino—  pācīnakā vā bhikkhū, pāveyyakā vā"ti? "tayāpi kho, āvuso,
upajjhāyassa mūle bahu dhammo ca vinayo ca pariyatto. tuyhaṃ pana, āvuso,
dhammañca vinayañca paccavekkhantassa kathaṃ hoti? ke nu kho dhammavādino—
pācīnakā vā bhikkhū, pāveyyakā vā"ti? "mayhaṃ kho, bhante, dhammañca vinayañca
paccavekkhantassa evaṃ hoti—  adhammavādī pācīnakā bhikkhū, dhammavādī
pāveyyakā bhikkhūti; api cāhaṃ na tāva diṭṭhiṃ āvi karomi, appeva nāma maṃ
imasmiṃ adhikaraṇe sammanneyyā"ti. "mayhampi kho, āvuso, dhammañca vinayañca
paccavekkhantassa evaṃ hoti—  adhammavādī pācīnakā bhikkhū, dhammavādī
pāveyyakā bhikkhūti; api cāhaṃ na tāva diṭṭhiṃ āvi karomi, appeva nāma maṃ
imasmiṃ adhikaraṇe sammanneyyā"ti.</p>

<p>
<span class="parno">38</span>
<a class="ms" id="p_4v_2262"></a>
<a class="msdiv" id="msdiv456"></a>
atha kho saṇgho taṃ adhikaraṇaṃ vinicchinitukāmo sannipati. tasmiṃ kho pana
adhikaraṇe vinicchiyamāne anaggāni ceva bhassāni jāyanti, na cekassa bhāsitassa
attho viññāyati. atha kho āyasmā revato saṇghaṃ ñāpesi—</p>

<p>
<span class="parno">39</span>
<a class="ms" id="p_4v_2263"></a>
"suṇātu me, bhante, saṇgho. amhākaṃ imasmiṃ adhikaraṇe vinicchiyamāne anaggāni
ceva bhassāni jāyanti, na cekassa bhāsitassa attho viññāyati. yadi saṇghassa
pattakallaṃ, saṇgho imaṃ adhikaraṇaṃ ubbāhikāya vūpasameyyā"ti.</p>

<p>
<span class="parno">40</span>
<a class="ms" id="p_4v_2264"></a>
saṇgho cattāro pācīnake bhikkhū, cattāro pāveyyake bhikkhū uccini. pācīnakānaṃ
bhikkhūnaṃ—  āyasmantañca sabbakāmiṃ, āyasmantañca sāḷhaṃ, āyasmantañca
khujjasobhitaṃ, āyasmantañca vāsabhagāmikaṃ; pāveyyakānaṃ bhikkhūnaṃ—
āyasmantañca revataṃ, āyasmantañca sambhūtaṃ sāṇavāsiṃ, āyasmantañca yasaṃ
kākaṇḍakaputtaṃ, āyasmantañca sumananti. atha kho āyasmā revato saṇghaṃ ñāpesi—</p>

<p>
<span class="parno">41</span>
<a class="ms" id="p_4v_2265"></a>
"suṇātu me, bhante, saṇgho. amhākaṃ imasmiṃ adhikaraṇe vinicchiyamāne anaggāni
ceva bhassāni jāyanti, na cekassa bhāsitassa attho viññāyati. yadi saṇghassa
pattakallaṃ, saṇgho cattāro pācīnake bhikkhū, cattāro pāveyyake bhikkhū
sammanneyya ubbāhikāya imaṃ adhikaraṇaṃ vūpasametuṃ. esā ñatti.</p>

<p>
<span class="parno">42</span>
<a class="ms" id="p_4v_2266"></a>
suṇātu me, bhante, saṇgho. amhākaṃ imasmiṃ adhikaraṇe vinicchiyamāne anaggāni
ceva bhassāni jāyanti, na cekassa bhāsitassa attho viññāyati. saṇgho cattāro
pācīnake bhikkhū, cattāro pāveyyake bhikkhū sammannati ubbāhikāya imaṃ
adhikaraṇaṃ vūpasametuṃ. yassāyasmato khamati catunnaṃ pācīnakānaṃ bhikkhūnaṃ,
catunnaṃ pāveyyakānaṃ bhikkhūnaṃ sammuti, ubbāhikāya imaṃ adhikaraṇaṃ
vūpasametuṃ, so tuṇhassa; yassa nakkhamati, so bhāseyya.</p>

<p>
<span class="parno">43</span>
<a class="ms" id="p_4v_2267"></a>
sammatā saṇghena cattāro pācīnakā bhikkhū, cattāro pāveyyakā bhikkhū,
ubbāhikāya imaṃ adhikaraṇaṃ vūpasametuṃ. khamati saṇghassa, tasmā tuṇhī,
evametaṃ dhārayāmī"ti.</p>
<hr>

<p>
<span class="parno">44</span>
<a class="ms" id="p_4v_2268"></a>
tena kho pana samayena ajito nāma bhikkhu dasavasso saṇghassa pātimokkhuddesako
hoti. atha kho saṇgho āyasmantampi ajitaṃ sammannati—  therānaṃ bhikkhūnaṃ
āsanapaññāpakaṃ. atha kho therānaṃ bhikkhūnaṃ etadahosi—  "kattha nu kho mayaṃ
imaṃ adhikaraṇaṃ vūpasameyyāmā"ti? atha kho therānaṃ bhikkhūnaṃ etadahosi—
"ayaṃ kho vālikārāmo ramaṇīyo appasaddo appanigghoso. yannūna mayaṃ vālikārāme
imaṃ adhikaraṇaṃ vūpasameyyāmā"ti.</p>

<p>
<span class="parno">45</span>
<a class="ms" id="p_4v_2269"></a>
<a class="msdiv" id="msdiv457"></a>
atha kho therā bhikkhū vālikārāmaṃ agamaṃsu—  taṃ adhikaraṇaṃ vinicchinitukāmā.
atha kho āyasmā revato saṇghaṃ ñāpesi—</p>

<p>
<span class="parno">46</span>
<a class="ms" id="p_4v_2270"></a>
"suṇātu me, bhante, saṇgho. yadi saṇghassa pattakallaṃ, ahaṃ āyasmantaṃ
sabbakāmiṃ vinayaṃ puccheyyan"ti.</p>

<p>
<span class="parno">47</span>
<a class="ms" id="p_4v_2271"></a>
āyasmā sabbakāmī saṇghaṃ ñāpesi—</p>

<p>
<span class="parno">48</span>
<a class="ms" id="p_4v_2272"></a>
"suṇātu me, āvuso, saṇgho. yadi saṇghassa pattakallaṃ, ahaṃ revatena vinayaṃ
puṭṭho vissajjeyyan"ti.</p>

<p>
<span class="parno">49</span>
<a class="ms" id="p_4v_2273"></a>
atha kho āyasmā revato āyasmantaṃ sabbakāmiṃ etadavoca—  "kappati, bhante,
singiloṇakappo"ti? "ko so, āvuso, singiloṇakappo"ti? "kappati, bhante, singinā
loṇaṃ pariharituṃ—  yattha aloṇakaṃ bhavissati tattha paribhuñjissāmā"ti?
"nāvuso, kappatī"ti. "kattha paṭikkhittan"ti? "sāvatthiyaṃ, suttavibhange"ti.
"kiṃ āpajjatī"ti? "sannidhikārakabhojane pācittiyan"ti.</p>

<p>
<span class="parno">50</span>
<a class="ms" id="p_4v_2274"></a>
"suṇātu me, bhante, saṇgho. idaṃ paṭhamaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ paṭhamaṃ salākaṃ
nikkhipāmi". (1)</p>

<p>
<span class="parno">51</span>
<a class="ms" id="p_4v_2275"></a>
"kappati, bhante, dvangulakappo"ti? "ko so, āvuso, dvangulakappo"ti? "kappati,
bhante, dvangulāya chāyāya vītivattāya vikāle bhojanaṃ bhuñjitun"ti? "nāvuso,
kappatī"ti. "kattha paṭikkhittan"ti? "rājagahe, suttavibhange"ti. "kiṃ
āpajjatī"ti? "vikālabhojane pācittiyan"ti.</p>
<hr>

<p>
<span class="parno">52</span>
<a class="ms" id="p_4v_2276"></a>
"suṇātu me, bhante, saṇgho. idaṃ dutiyaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ dutiyaṃ salākaṃ
nikkhipāmi". (2)</p>

<p>
<span class="parno">53</span>
<a class="ms" id="p_4v_2277"></a>
"kappati, bhante, gāmantarakappo"ti? "ko so, āvuso, gāmantarakappo"ti?
"kappati, bhante—  idāni gāmantaraṃ gamissāmīti—  bhuttāvinā pavāritena
anatirittaṃ bhojanaṃ bhuñjitun"ti? "nāvuso, kappatī"ti. "kattha
paṭikkhittan"ti? "sāvatthiyaṃ, suttavibhange"ti. "kiṃ āpajjatī"ti?
"anatirittabhojane pācittiyan"ti.</p>

<p>
<span class="parno">54</span>
<a class="ms" id="p_4v_2278"></a>
"suṇātu me, bhante, saṇgho. idaṃ tatiyaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ tatiyaṃ salākaṃ
nikkhipāmi". (3)</p>

<p>
<span class="parno">55</span>
<a class="ms" id="p_4v_2279"></a>
"kappati, bhante, āvāsakappo"ti? "ko so, āvuso, āvāsakappo"ti? "kappati,
bhante, sambahulā āvāsā samānasīmā nānuposathaṃ kātun"ti. "nāvuso, kappatī"ti.
"kattha paṭikkhittan"ti? "rājagahe, uposathasaṃyutte"ti. "kiṃ āpajjatī"ti?
"vinayātisāre dukkaṭan"ti.</p>
<hr>

<p>
<span class="parno">56</span>
<a class="ms" id="p_4v_2280"></a>
"suṇātu me, bhante, saṇgho. idaṃ catutthaṃ vatthu saṇghena vinicchitaṃ.
itipidaṃ vatthu uddhammaṃ, ubbinayaṃ, apagatasatthusāsanaṃ. idaṃ catutthaṃ
salākaṃ nikkhipāmi". (4)</p>

<p>
<span class="parno">57</span>
<a class="ms" id="p_4v_2281"></a>
"kappati, bhante, anumatikappo"ti? "ko so, āvuso, anumatikappo"ti? "kappati,
bhante, vaggena saṇghena kammaṃ kātuṃ—  āgate bhikkhū anumānessāmā"ti? "nāvuso,
kappatī"ti. "kattha paṭikkhittan"ti? "campeyyake, vinayavatthusmin"ti. "kiṃ
āpajjatī"ti? "vinayātisāre dukkaṭan"ti.</p>
<hr>

<p>
<span class="parno">58</span>
<a class="ms" id="p_4v_2282"></a>
"suṇātu me, bhante, saṇgho. idaṃ pañcamaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ pañcamaṃ salākaṃ
nikkhipāmi". (5)</p>

<p>
<span class="parno">59</span>
<a class="ms" id="p_4v_2283"></a>
"kappati, bhante, āciṇṇakappo"ti? "ko so, āvuso, āciṇṇakappo"ti? "kappati,
bhante—  idaṃ me upajjhāyena ajjhāciṇṇaṃ, idaṃ me ācariyena ajjhāciṇṇaṃ—  taṃ
ajjhācaritun"ti? "āciṇṇakappo kho, āvuso, ekacco kappati, ekacco na kappatī"ti.</p>
<hr>

<p>
<span class="parno">60</span>
<a class="ms" id="p_4v_2284"></a>
"suṇātu me, bhante, saṇgho. idaṃ chaṭṭhaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ chaṭṭhaṃ salākaṃ
nikkhipāmi". (6)</p>

<p>
<span class="parno">61</span>
<a class="ms" id="p_4v_2285"></a>
"kappati, bhante, amathitakappo"ti? "ko so, āvuso, amathitakappo"ti? "kappati,
bhante, yaṃ taṃ khīraṃ khīrabhāvaṃ vijahitaṃ, asampattaṃ dadhibhāvaṃ, taṃ
bhuttāvinā pavāritena anatirittaṃ pātun"ti? "nāvuso, kappatī"ti. "kattha
paṭikkhittan"ti? "sāvatthiyaṃ, suttavibhange"ti. "kiṃ āpajjatī"ti?
"anatirittabhojane pācittiyan"ti.</p>
<hr>

<p>
<span class="parno">62</span>
<a class="ms" id="p_4v_2286"></a>
"suṇātu me, bhante, saṇgho. idaṃ sattamaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ sattamaṃ salākaṃ
nikkhipāmi". (7)</p>

<p>
<span class="parno">63</span>
<a class="ms" id="p_4v_2287"></a>
"kappati, bhante, jaḷogiṃ pātun"ti? "kā sā, āvuso, jaḷogī"ti? "kappati, bhante,
yā sā surā āsutā asampattā majjabhāvaṃ, sā pātun"ti? "nāvuso, kappatī"ti.
"kattha paṭikkhittan"ti? "kosambiyaṃ, suttavibhange"ti. "kiṃ āpajjatī"ti.
"surāmerayapāne pācittiyan"ti.</p>
<hr>

<p>
<span class="parno">64</span>
<a class="ms" id="p_4v_2288"></a>
"suṇātu me, bhante, saṇgho. idaṃ aṭṭhamaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ aṭṭhamaṃ salākaṃ
nikkhipāmi". (8)</p>

<p>
<span class="parno">65</span>
<a class="ms" id="p_4v_2289"></a>
"kappati, bhante, adasakaṃ nisīdanan"ti? "nāvuso, kappatī"ti. "kattha
paṭikkhittan"ti? "sāvatthiyaṃ, suttavibhange"ti. "kiṃ āpajjatī"ti? "chedanake
pācittiyan"ti.</p>
<hr>

<p>
<span class="parno">66</span>
<a class="ms" id="p_4v_2290"></a>
"suṇātu me, bhante, saṇgho. idaṃ navamaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ navamaṃ salākaṃ
nikkhipāmi". (9)</p>

<p>
<span class="parno">67</span>
<a class="ms" id="p_4v_2291"></a>
"kappati, bhante, jātarūparajatan"ti? "nāvuso, kappatī"ti. "kattha
paṭikkhittan"ti. "rājagahe, suttavibhange"ti. "kiṃ āpajjatī"ti?
"jātarūparajatapaṭiggahaṇe pācittiyan"ti.</p>
<hr>

<p>
<span class="parno">68</span>
<a class="ms" id="p_4v_2292"></a>
"suṇātu me, bhante, saṇgho. idaṃ dasamaṃ vatthu saṇghena vinicchitaṃ. itipidaṃ
vatthu uddhammaṃ, ubbinayaṃ, apagatasatthusāsanaṃ. idaṃ dasamaṃ salākaṃ
nikkhipāmi. (10)</p>

<p>
<span class="parno">69</span>
<a class="ms" id="p_4v_2293"></a>
suṇātu me, bhante, saṇgho. imāni dasa vatthūni saṇghena vinicchitāni. itipimāni
dasavatthūni uddhammāni, ubbinayāni, apagatasatthusāsanānī"ti.</p>

<p>
<span class="parno">70</span>
<a class="ms" id="p_4v_2294"></a>
<a class="msdiv" id="msdiv458"></a>
"nihatametaṃ, āvuso, adhikaraṇaṃ, santaṃ vūpasantaṃ suvūpasantaṃ. api ca maṃ
tvaṃ, āvuso, saṇghamajjhepi imāni dasa vatthūni puccheyyāsi—  tesaṃ bhikkhūnaṃ
saññattiyā"ti.</p>

<p>
<span class="parno">71</span>
<a class="ms" id="p_4v_2295"></a>
atha kho āyasmā revato āyasmantaṃ sabbakāmiṃ saṇghamajjhepi imāni dasa vatthūni
pucchi. puṭṭho puṭṭho āyasmā sabbakāmī vissajjesi. imāya kho pana
vinayasangītiyā satta bhikkhusatāni anūnāni anadhikāni ahesuṃ, tasmāyaṃ
vinayasangīti "sattasatikā"ti vuccatīti.</p>
<hr>
<p class="endsutta">
<span class="parno">72</span>
<a class="ms" id="p_4v_2296"></a>
sattasatikakkhandhako dvādasamo.<br>
imamhi khandhake vatthū pañcavīsati.</p>
<p class="endsection summary">
<span class="parno">73</span>
<a class="ms" id="p_4v_2297"></a>
tassuddānaṃ</p>
<hr>
<blockquote>

<p>
<span class="parno">74</span>
<a class="ms" id="p_4v_2298"></a>
dasa vatthūni pūretvā,<br>
kammaṃ dūtena pāvisi;<br>
cattāro puna rūpañca,<br>
kosambi ca pāveyyako.<br></p>

<p>
<span class="parno">75</span>
<a class="ms" id="p_4v_2299"></a>
maggo soreyyaṃ sankassaṃ,<br>
kaṇṇakujjaṃ udumbaraṃ;<br>
sahajāti ca majjhesi,<br>
assosi kaṃ nu kho mayaṃ.<br></p>

<p>
<span class="parno">76</span>
<a class="ms" id="p_4v_2300"></a>
pattanāvāya ujjavi,<br>
rahosi upanāmayaṃ;<br>
garu saṇgho ca vesāliṃ,<br>
mettā saṇgho ubbāhikāti.<br></p>
</blockquote>
<hr>

<p>
<span class="parno">77</span>
<a class="ms" id="p_4v_2301"></a>
sattasatikakkhandhako niṭṭhito.</p>

<p>
<span class="parno">78</span>
<a class="ms" id="p_4v_2302"></a>
cūḷavaggo niṭṭhito.</p>

<p>
<span class="parno">79</span>
<a class="ms" id="p_4v_2303"></a>
cūḷavaggapāḷi niṭṭhitā.</p>

</div><!--End Pali-->
</section>

<div id="nextprev"><a id="previous-sutta" href="../vi/bu-vb.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/kd.html">Khandaka</a>Khandaka 22 - The Second Counsel
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
