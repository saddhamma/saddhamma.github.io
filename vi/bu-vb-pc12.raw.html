<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Pācittiya 12</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>The True Dhamma</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li><a href="../vi/bu-vb-sn.html">Sanghādisesas</a></li>
   <li><a href="../vi/bu-vb-an.html">Aniyatas</a></li>
   <li><a href="../vi/bu-vb-np.html">Nissaggiya Pācittiyas</a></li>
   <li id="active"><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>

<h2>Bhikkhu Vibhanga - Pācittiya 12: The Training Rule on Evasive Speech.</h2>

<div id="metaarea">
<ul class="translator">
<li>Translated from the Pali by Ebo Croffie (coming sooner or later)..</li>
</ul>
</div>


<section class="raw_sutta">
<div lang="en">
</div><!--End English-->

<div lang="pi"><!--Pali-->
<hr>

<p>&nbsp;</p>

<p>
<span class="parno">1</span>
<a class="ms" id="p_2V_350"></a>
<a class="msdiv" id="msdiv94"></a>
Tena samayena buddho bhagavā kosambiyaṃ viharati ghositārāme. Tena kho pana
samayena āyasmā channo anācāraṃ ācaritvā saṇghamajjhe āpattiyā anuyuñjīyamāno
aññenaññaṃ paṭicarati—  "ko āpanno, kiṃ āpanno, kismiṃ āpanno, kathaṃ āpanno,
kaṃ bhaṇatha, kiṃ bhaṇathā"ti?</p>

<p>
<span class="parno">2</span>
<a class="ms" id="p_2V_351"></a>
Ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
āyasmā channo saṇghamajjhe āpattiyā anuyuñjīyamāno aññenaññaṃ paṭicarissati—
‘ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ
bhaṇathā’"ti … pe …   saccaṃ kira tvaṃ, channa, saṇghamajjhe āpattiyā
anuyuñjīyamāno aññenaññaṃ paṭicarasi—  ‘ko āpanno, kiṃ āpanno, kismiṃ āpanno,
kathaṃ āpanno, kaṃ bhaṇatha, kiṃ bhaṇathā’"ti? "Saccaṃ, bhagavā"ti. Vigarahi
buddho bhagavā … pe …   kathañhi nāma tvaṃ, moghapurisa, saṇghamajjhe āpattiyā
anuyuñjīyamāno aññenaññaṃ paṭicarissasi—  "ko āpanno, kiṃ āpanno, kismiṃ
āpanno, kathaṃ āpanno, kaṃ bhaṇatha, kiṃ bhaṇathā"ti. Netaṃ, moghapurisa,
appasannānaṃ vā pasādāya … pe …   vigarahitvā … pe …   dhammiṃ kathaṃ katvā bhikkhū
āmantesi—  "tena hi, bhikkhave, saṇgho channassa bhikkhuno aññavādakaṃ ropetu.
Evañca pana, bhikkhave, ropetabbaṃ. Byattena bhikkhunā paṭibalena saṇgho
ñāpetabbo— </p>

<p>
<span class="parno">3</span>
<a class="ms" id="p_2V_352"></a>
<a class="msdiv" id="msdiv95"></a>
‘Suṇātu me, bhante, saṇgho. Ayaṃ channo bhikkhu saṇghamajjhe āpattiyā
anuyuñjīyamāno aññenaññaṃ paṭicarati. Yadi saṇghassa pattakallaṃ, saṇgho
channassa bhikkhuno aññavādakaṃ ropeyya. Esā ñatti.</p>

<p>
<span class="parno">4</span>
<a class="ms" id="p_2V_353"></a>
Suṇātu me, bhante, saṇgho. Ayaṃ channo bhikkhu saṇghamajjhe āpattiyā
anuyuñjīyamāno aññenaññaṃ paṭicarati. Saṇgho channassa bhikkhuno aññavādakaṃ
ropeti. Yassāyasmato khamati channassa bhikkhuno aññavādakassa ropanā, so
tuṇhassa; yassa nakkhamati, so bhāseyya.</p>

<p>
<span class="parno">5</span>
<a class="ms" id="p_2V_354"></a>
Ropitaṃ saṇghena channassa bhikkhuno aññavādakaṃ. Khamati saṇghassa, tasmā
tuṇhī, evametaṃ dhārayāmī’"ti.</p>

<p>
<span class="parno">6</span>
<a class="ms" id="p_2V_355"></a>
Atha kho bhagavā āyasmantaṃ channaṃ anekapariyāyena vigarahitvā
dubbharatāya … pe …   evañca pana, bhikkhave, imaṃ sikkhāpadaṃ uddiseyyātha— </p>
<hr>

<p>
<span class="parno">7</span>
<a class="ms" id="p_2V_356"></a>
<strong class="rule">"Aññavādake pācittiyan"</strong>ti.</p>

<p>
<span class="parno">8</span>
<a class="ms" id="p_2V_357"></a>
Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<hr>

<p>
<span class="parno">9</span>
<a class="ms" id="p_2V_358"></a>
<a class="msdiv" id="msdiv96"></a>
Tena kho pana samayena āyasmā channo saṇghamajjhe āpattiyā anuyuñjīyamāno
aññenaññaṃ paṭicaranto—  "āpattiṃ āpajjissāmī"ti tuṇhībhūto saṇghaṃ viheseti.
Ye te bhikkhū appicchā … pe …   te ujjhāyanti khiyyanti vipācenti—  "kathañhi nāma
āyasmā channo saṇghamajjhe āpattiyā anuyuñjīyamāno tuṇhībhūto saṇghaṃ
vihesessatī"ti … pe …   "saccaṃ kira tvaṃ, channa, saṇghamajjhe āpattiyā
anuyuñjīyamāno tuṇhībhūto saṇghaṃ vihesesī"ti? "Saccaṃ, bhagavā"ti. Vigarahi
buddho bhagavā … pe …   kathañhi nāma tvaṃ, moghapurisa, saṇghamajjhe āpattiyā
anuyuñjīyamāno tuṇhībhūto saṇghaṃ vihesessasi. Netaṃ, moghapurisa, appasannānaṃ
vā pasādāya … pe …   vigarahitvā … pe …   dhammiṃ kathaṃ katvā bhikkhū āmantesi—
"tena hi, bhikkhave, saṇgho channassa bhikkhuno vihesakaṃ ropetu. Evañca pana,
bhikkhave, ropetabbaṃ. Byattena bhikkhunā paṭibalena saṇgho ñāpetabbo— </p>

<p>
<span class="parno">10</span>
<a class="ms" id="p_2V_359"></a>
<a class="msdiv" id="msdiv97"></a>
‘Suṇātu me, bhante, saṇgho. Ayaṃ channo bhikkhu saṇghamajjhe āpattiyā
anuyuñjīyamāno tuṇhībhūto saṇghaṃ viheseti. Yadi saṇghassa pattakallaṃ, saṇgho
channassa bhikkhuno vihesakaṃ ropeyya. Esā ñatti.</p>

<p>
<span class="parno">11</span>
<a class="ms" id="p_2V_360"></a>
Suṇātu me, bhante, saṇgho. Ayaṃ channo bhikkhu saṇghamajjhe āpattiyā
anuyuñjīyamāno tuṇhībhūto saṇghaṃ viheseti. Saṇgho channassa bhikkhuno
vihesakaṃ ropeti. Yassāyasmato khamati channassa bhikkhuno vihesakassa ropanā,
so tuṇhassa; yassa nakkhamati, so bhāseyya.</p>

<p>
<span class="parno">12</span>
<a class="ms" id="p_2V_361"></a>
Ropitaṃ saṇghena channassa bhikkhuno vihesakaṃ. Khamati saṇghassa, tasmā tuṇhī,
evametaṃ dhārayāmī’"ti.</p>

<p>
<span class="parno">13</span>
<a class="ms" id="p_2V_362"></a>
Atha kho bhagavā āyasmantaṃ channaṃ anekapariyāyena vigarahitvā
dubbharatāya … pe …   evañca pana, bhikkhave, imaṃ sikkhāpadaṃ uddiseyyātha— </p>
<hr>

<p>
<span class="parno">14</span>
<a class="ms" id="p_2V_363"></a>
<a class="msdiv" id="msdiv98"></a>
<strong class="rule">"Aññavādake vihesake pācittiyan"</strong>ti. (<em>12</em>:<strong>61</strong>)</p>
<hr>

<p>
<span class="parno">15</span>
<a class="ms" id="p_2V_364"></a>
<a class="msdiv" id="msdiv99"></a>
<strong>Aññavādako</strong> nāma saṇghamajjhe vatthusmiṃ vā āpattiyā vā
anuyuñjīyamāno taṃ na kathetukāmo taṃ na ugghāṭetukāmo aññenaññaṃ paṭicarati—
"ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ
bhaṇathā"ti. Eso aññavādako nāma.</p>

<p>
<span class="parno">16</span>
<a class="ms" id="p_2V_365"></a>
<strong>Vihesako</strong> nāma saṇghamajjhe vatthusmiṃ vā āpattiyā vā
anuyuñjīyamāno taṃ na kathetukāmo taṃ na ugghāṭetukāmo tuṇhībhūto saṇghaṃ
viheseti. Eso vihesako nāma.</p>
<hr>

<p>
<span class="parno">17</span>
<a class="ms" id="p_2V_366"></a>
<a class="msdiv" id="msdiv100"></a>
Aropite aññavādake saṇghamajjhe vatthusmiṃ vā āpattiyā vā anuyuñjīyamāno taṃ na
kathetukāmo taṃ na ugghāṭetukāmo aññenaññaṃ paṭicarati—  "ko āpanno, kiṃ
āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā"ti, āpatti
dukkaṭassa. Aropite vihesake saṇghamajjhe vatthusmiṃ vā āpattiyā vā
anuyuñjīyamāno taṃ na kathetukāmo taṃ na ugghāṭetukāmo tuṇhībhūto saṇghaṃ
viheseti, āpatti dukkaṭassa. Ropite aññavādake saṇghamajjhe vatthusmiṃ vā
āpattiyā vā anuyuñjīyamāno taṃ na kathetukāmo taṃ na ugghāṭetukāmo aññenaññaṃ
paṭicarati—  "ko āpanno, kiṃ āpanno, kismiṃ āpanno, kathaṃ āpanno, kaṃ
bhaṇatha, kiṃ bhaṇathā"ti, āpatti pācittiyassa. Ropite vihesake saṇghamajjhe
vatthusmiṃ vā āpattiyā vā anuyuñjīyamāno taṃ na kathetukāmo taṃ na
ugghāṭetukāmo tuṇhībhūto saṇghaṃ viheseti, āpatti pācittiyassa.</p>

<p>
<span class="parno">18</span>
<a class="ms" id="p_2V_367"></a>
<a class="msdiv" id="msdiv101"></a>
Dhammakamme dhammakammasaññī aññavādake vihesake, āpatti pācittiyassa.
Dhammakamme vematiko aññavādake vihesake, āpatti pācittiyassa. Dhammakamme
adhammakammasaññī aññavādake vihesake, āpatti pācittiyassa. Adhammakamme
dhammakammasaññī, āpatti dukkaṭassa. Adhammakamme vematiko, āpatti dukkaṭassa.
Adhammakamme adhammakammasaññī, āpatti dukkaṭassa.</p>
<hr>

<p>
<span class="parno">19</span>
<a class="ms" id="p_2V_368"></a>
<a class="msdiv" id="msdiv102"></a>
Anāpatti—  ajānanto pucchati, gilāno vā na katheti; "saṇghassa bhaṇḍanaṃ vā
kalaho vā viggaho vā vivādo vā bhavissatī"ti na katheti; "saṇghabhedo vā
saṇgharāji vā bhavissatī"ti na katheti; "adhammena vā vaggena vā nakammārahassa
vā kammaṃ karissatī"ti na katheti; ummattakassa, ādikammikassāti.</p>
<p class="endsutta">
<span class="parno">20</span>
<a class="ms" id="p_2V_369"></a>
Aññavādakasikkhāpadaṃ niṭṭhitaṃ dutiyaṃ.</p>

</div><!--End Pali-->

<div id="nextprev"><a id="previous-sutta" href="../vi/bu-vb-pc11.html"></a><a id="next-sutta" href="../vi/bu-vb-pc13.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-pc.html">Pācittiyas</a>Pācittiya 12 id="19"
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
