<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Vibhanga (Bhikkhu) - Aniyata 2</title>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
</head>
<body>
<div id="container">
<header>
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a href="../kn/kn.html">↓ Khuddaka Nikaya</a>
			<ul>
			<li><a href="../kp/kp.html">The Khuddakapatha</a></li>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a class="pressed" href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li>
<li><a class="pressed" href="../vi/bu-vb.html" title="Monk’s Rules">Bhikkhu Vibhanga</a></li>
<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>

			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Vinaya Pitaka - Monastic Rules</h2>

	<ul id="vbnav">
	 <li><a href="../vi/bu-vb-pj.html">Pārājikas</a></li>
   <li><a href="../vi/bu-vb-sn.html">Sanghādisesas</a></li>
   <li id="active"><a href="../vi/bu-vb-an.html">Aniyatas</a></li>
   <li><a href="../vi/bu-vb-np.html">Nissaggiya Pācittiyas</a></li>
   <li><a href="../vi/bu-vb-pc.html">Pācittiyas</a></li>
   <li><a href="../vi/bu-vb-pd.html">Pāṭidesanīyas</a></li>
   <li><a href="../vi/bu-vb-sk.html">Sekhiyas</a></li>
	<li><a href="../vi/bu-vb-as.html">Adhikaraṇa-Samathās</a></li>
	</ul>

<h2>Bhikkhu Vibhanga - Aniyata 2: Sitting in a Secluded Place With a Woman</h2>
<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>.</li>
</ul>
</div>

<section class="raw_sutta">
<div lang="en">
</div><!--End English-->

<div lang="pi"><!--Pali-->

<p>
<span class="parno">1</span>
<a class="ms" id="p_1v_1829"></a>
<a class="msdiv" id="msdiv452"></a>
tena samayena buddho bhagavā sāvatthiyaṃ viharati jetavane anāthapiṇḍikassa
ārāme. tena kho pana samayena āyasmā udāyī—  "bhagavatā paṭikkhittaṃ mātugāmena
saddhiṃ eko ekāya raho paṭicchanne āsane alaṃkammaniye nisajjaṃ kappetun"ti
tassāyeva kumārikāya saddhiṃ eko ekāya raho nisajjaṃ kappesi kālayuttaṃ
samullapanto kālayuttaṃ dhammaṃ bhaṇanto. dutiyampi kho visākhā migāramātā
nimantitā taṃ kulaṃ agamāsi. addasā kho visākhā migāramātā āyasmantaṃ udāyiṃ
tassāyeva kumārikāya saddhiṃ ekaṃ ekāya raho nisinnaṃ. disvāna āyasmantaṃ
udāyiṃ etadavoca—  "idaṃ, bhante, nacchannaṃ nappatirūpaṃ yaṃ ayyo mātugāmena
saddhiṃ eko ekāya raho nisajjaṃ kappeti. kiñcāpi, bhante, ayyo anatthiko tena
dhammena, api ca dussaddhāpayā appasannā manussā"ti. evampi kho āyasmā udāyī
visākhāya migāramātuyā vuccamāno nādiyi. atha kho visākhā migāramātā
nikkhamitvā bhikkhūnaṃ etamatthaṃ ārocesi. ye te bhikkhū appicchā … pe …   te
ujjhāyanti khiyyanti vipācenti—  "kathañhi nāma āyasmā udāyī mātugāmena saddhiṃ
eko ekāya raho nisajjaṃ kappessatī"ti.</p>

<p>
<span class="parno">2</span>
<a class="ms" id="p_1v_1830"></a>
atha kho te bhikkhū āyasmantaṃ udāyiṃ anekapariyāyena vigarahitvā bhagavato
etamatthaṃ ārocesuṃ … pe …   "saccaṃ kira tvaṃ, udāyi, mātugāmena saddhiṃ eko ekāya
raho nisajjaṃ kappesī"ti? "saccaṃ, bhagavā"ti. vigarahi buddho bhagavā … pe …
kathañhi nāma tvaṃ, moghapurisa, mātugāmena saddhiṃ eko ekāya raho nisajjaṃ
kappessasi. netaṃ, moghapurisa, appasannānaṃ vā pasādāya … pe …   evañca pana,
bhikkhave, imaṃ sikkhāpadaṃ uddiseyyātha— </p>
<hr>

<p>
<span class="parno">3</span>
<a class="ms" id="p_1v_1831"></a>
<a class="msdiv" id="msdiv453"></a>
<strong class="rule">"na heva kho pana paṭicchannaṃ āsanaṃ hoti
nālankammaniyaṃ, alañca kho hoti mātugāmaṃ duṭṭhullāhi vācāhi obhāsituṃ. yo
pana bhikkhu tathārūpe āsane mātugāmena saddhiṃ eko ekāya raho nisajjaṃ
kappeyya, tamenaṃ saddheyyavacasā upāsikā disvā dvinnaṃ dhammānaṃ aññatarena
vadeyya—  saṇghādisesena vā pācittiyena vā. nisajjaṃ bhikkhu paṭijānamāno
dvinnaṃ dhammānaṃ aññatarena kāretabbo—  saṇghādisesena vā pācittiyena vā. yena
vā sā saddheyyavacasā upāsikā vadeyya tena so bhikkhu kāretabbo. ayampi dhammo
aniyato"</strong>ti. (<em>2</em>:<strong>19</strong>)</p>
<hr>

<p>
<span class="parno">4</span>
<a class="ms" id="p_1v_1832"></a>
<a class="msdiv" id="msdiv454"></a>
<strong>na heva kho pana paṭicchannaṃ āsanaṃ hotī</strong>ti appaṭicchannaṃ
hoti kuṭṭena vā kavāṭena vā kilañjena vā sāṇipākārena vā rukkhena vā thambhena
vā kotthaḷiyā vā yena kenaci appaṭicchannaṃ hoti.</p>

<p>
<span class="parno">5</span>
<a class="ms" id="p_1v_1833"></a>
<strong>nālankammaniyan</strong>ti na sakkā hoti methunaṃ dhammaṃ paṭisevituṃ.</p>

<p>
<span class="parno">6</span>
<a class="ms" id="p_1v_1834"></a>
<strong>alañca kho hoti mātugāmaṃ duṭṭhullāhi vācāhi obhāsitun</strong>ti sakkā
hoti mātugāmaṃ duṭṭhullāhi vācāhi obhāsituṃ.</p>
<hr>

<p>
<span class="parno">7</span>
<a class="ms" id="p_1v_1835"></a>
<strong>yo panā</strong>ti yo yādiso … pe …
<strong>bhikkhū</strong>ti … pe …   ayaṃ imasmiṃ atthe adhippeto bhikkhūti.</p>

<p>
<span class="parno">8</span>
<a class="ms" id="p_1v_1836"></a>
<strong>tathārūpe āsane</strong>ti evarūpe āsane.</p>

<p>
<span class="parno">9</span>
<a class="ms" id="p_1v_1837"></a>
<strong>mātugāmo</strong> nāma manussitthī, na yakkhī na petī na
tiracchānagatā, viññū paṭibalā subhāsitadubbhāsitaṃ duṭṭhullāduṭṭhullaṃ
ājānituṃ.</p>

<p>
<span class="parno">10</span>
<a class="ms" id="p_1v_1838"></a>
<strong>saddhin</strong>ti ekato.</p>

<p>
<span class="parno">11</span>
<a class="ms" id="p_1v_1839"></a>
<strong>eko ekāyā</strong>ti bhikkhu ceva hoti mātugāmo ca.</p>
<hr>

<p>
<span class="parno">12</span>
<a class="ms" id="p_1v_1840"></a>
<strong>raho</strong> nāma cakkhussa raho, sotassa raho.
<strong>cakkhussa raho</strong> nāma na sakkā hoti akkhiṃ vā nikhaṇīyamāne
bhamukaṃ vā ukkhipīyamāne sīsaṃ vā ukkhipīyamāne passituṃ.
<strong>sotassa raho</strong> nāma na sakkā hoti pakatikathā sotuṃ.</p>

<p>
<span class="parno">13</span>
<a class="ms" id="p_1v_1841"></a>
<strong>nisajjaṃ kappeyyā</strong>ti mātugāme nisinne bhikkhu upanisinno vā
hoti upanipanno vā. bhikkhu nisinne mātugāmo upanisinno vā hoti upanipanno vā.
ubho vā nisinnā honti ubho vā nipannā.</p>

<p>
<span class="parno">14</span>
<a class="ms" id="p_1v_1842"></a>
<strong>saddheyyavacasā</strong> nāma āgataphalā abhisametāvinī viññātasāsanā.</p>

<p>
<span class="parno">15</span>
<a class="ms" id="p_1v_1843"></a>
<strong>upāsikā</strong> nāma buddhaṃ saraṇaṃ gatā, dhammaṃ saraṇaṃ gatā,
saṇghaṃ saraṇaṃ gatā.</p>
<hr>

<p>
<span class="parno">16</span>
<a class="ms" id="p_1v_1844"></a>
<strong>disvā</strong>ti passitvā.</p>

<p>
<span class="parno">17</span>
<a class="ms" id="p_1v_1845"></a>
<strong>dvinnaṃ dhammānaṃ aññatarena vadeyya saṇghādisesena vā pācittiyena vā</strong>.
nisajjaṃ bhikkhu paṭijānamāno dvinnaṃ dhammānaṃ aññatarena kāretabbo—
saṇghādisesena vā pācittiyena vā. yena vā sā saddheyyavacasā upāsikā vadeyya,
tena so bhikkhu kāretabbo.</p>

<p>
<span class="parno">18</span>
<a class="ms" id="p_1v_1846"></a>
<a class="msdiv" id="msdiv455"></a>
sā ce evaṃ vadeyya—  "ayyo mayā diṭṭho nisinno mātugāmena saddhiṃ kāyasaṃsaggaṃ
samāpajjanto"ti, so ca taṃ paṭijānāti, āpattiyā kāretabbo. sā ce evaṃ vadeyya—
"ayyo mayā diṭṭho nisinno mātugāmena saddhiṃ kāyasaṃsaggaṃ samāpajjanto"ti,
so ce evaṃ vadeyya—  "saccāhaṃ nisinno, no ca kho kāyasaṃsaggaṃ samāpajjin"ti,
nisajjāya kāretabbo … pe …   "nāhaṃ nisinno, api ca kho nipanno"ti, nipajjāya
kāretabbo … pe …   "nāhaṃ nisinno, api ca kho ṭhito"ti, na kāretabbo.</p>

<p>
<span class="parno">19</span>
<a class="ms" id="p_1v_1847"></a>
sā ce evaṃ vadeyya—  "ayyo mayā diṭṭho nipanno mātugāmena saddhiṃ kāyasaṃsaggaṃ
samāpajjanto"ti, so ca taṃ paṭijānāti, āpattiyā kāretabbo … pe …   "saccāhaṃ
nipanno, no ca kho kāyasaṃsaggaṃ samāpajjin"ti, nipajjāya kāretabbo … pe …   "nāhaṃ
nipanno, api ca kho nisinno"ti, nisajjāya kāretabbo … pe …   "nāhaṃ nipanno, api
ca kho ṭhito"ti, na kāretabbo.</p>

<p>
<span class="parno">20</span>
<a class="ms" id="p_1v_1848"></a>
sā ce evaṃ vadeyya—  "ayyassa mayā sutaṃ nisinnassa mātugāmaṃ duṭṭhullāhi
vācāhi obhāsantassā"ti, so ca taṃ paṭijānāti, āpattiyā kāretabbo. sā ce evaṃ
vadeyya—  "ayyassa mayā sutaṃ nisinnassa mātugāmaṃ duṭṭhullāhi vācāhi
obhāsantassā"ti, so ce evaṃ vadeyya—  "saccāhaṃ nisinno, no ca kho duṭṭhullāhi
vācāhi obhāsin"ti, nisajjāya kāretabbo … pe …   "nāhaṃ nisinno, api ca kho
nipanno"ti, nipajjāya kāretabbo … pe …   "nāhaṃ nisinno, api ca kho ṭhito"ti, na
kāretabbo.</p>

<p>
<span class="parno">21</span>
<a class="ms" id="p_1v_1849"></a>
sā ce evaṃ vadeyya—  "ayyassa mayā sutaṃ nipannassa mātugāmaṃ duṭṭhullāhi
vācāhi obhāsantassā"ti, so ca taṃ paṭijānāti, āpattiyā kāretabbo … pe …   saccāhaṃ
nipanno, no ca kho duṭṭhullāhi vācāhi obhāsinti, nipajjāya kāretabbo … pe …
"nāhaṃ nipanno, api ca kho nisinno"ti, nisajjāya kāretabbo … pe …   "nāhaṃ nipanno,
api ca kho ṭhito"ti, na kāretabbo.</p>

<p>
<span class="parno">22</span>
<a class="ms" id="p_1v_1850"></a>
<a class="msdiv" id="msdiv456"></a>
sā ce evaṃ vadeyya—  "ayyo mayā diṭṭho mātugāmena saddhiṃ eko ekāya raho
nisinno"ti, so ca taṃ paṭijānāti, nisajjāya kāretabbo … pe …   "nāhaṃ nisinno, api
ca kho nipanno"ti, nipajjāya kāretabbo … pe …   "nāhaṃ nisinno, api ca kho
ṭhito"ti, na kāretabbo.</p>

<p>
<span class="parno">23</span>
<a class="ms" id="p_1v_1851"></a>
sā ce evaṃ vadeyya—  "ayyo mayā diṭṭho mātugāmena saddhiṃ eko ekāya raho
nipanno"ti, so ca taṃ paṭijānāti, nipajjāya kāretabbo … pe …   nāhaṃ nipanno, api
ca kho nisinnoti, nisajjāya kāretabbo … pe …   nāhaṃ nipanno, api ca kho ṭhitoti,
na kāretabbo.</p>
<hr>

<p>
<span class="parno">24</span>
<a class="ms" id="p_1v_1852"></a>
<strong>ayampī</strong>ti purimaṃ upādāya vuccati.</p>

<p>
<span class="parno">25</span>
<a class="ms" id="p_1v_1853"></a>
<strong>aniyato</strong>ti na niyato, saṇghādiseso vā pācittiyaṃ vā.</p>
<hr>

<p>
<span class="parno">26</span>
<a class="ms" id="p_1v_1854"></a>
<a class="msdiv" id="msdiv457"></a>
gamanaṃ paṭijānāti nisajjaṃ paṭijānāti āpattiṃ paṭijānāti, āpattiyā kāretabbo.
gamanaṃ paṭijānāti nisajjaṃ na paṭijānāti āpattiṃ paṭijānāti, āpattiyā
kāretabbo. gamanaṃ paṭijānāti nisajjaṃ paṭijānāti āpattiṃ na paṭijānāti,
nisajjāya kāretabbo. gamanaṃ paṭijānāti nisajjaṃ na paṭijānāti āpattiṃ na
paṭijānāti, na kāretabbo.</p>

<p>
<span class="parno">27</span>
<a class="ms" id="p_1v_1855"></a>
gamanaṃ na paṭijānāti nisajjaṃ paṭijānāti āpattiṃ paṭijānāti, āpattiyā
kāretabbo. gamanaṃ na paṭijānāti nisajjaṃ na paṭijānāti āpattiṃ paṭijānāti,
āpattiyā kāretabbo. gamanaṃ na paṭijānāti nisajjaṃ paṭijānāti āpattiṃ na
paṭijānāti, nisajjāya kāretabbo. gamanaṃ na paṭijānāti nisajjaṃ na paṭijānāti
āpattiṃ na paṭijānāti, na kāretabboti.</p>
<p class="endsutta">
<span class="parno">28</span>
<a class="ms" id="p_1v_1856"></a>
dutiyo aniyato niṭṭhito.</p>
<hr>

<p>
<span class="parno">29</span>
<a class="ms" id="p_1v_1857"></a>
<a class="msdiv" id="msdiv458"></a>
uddiṭṭhā kho āyasmanto dve aniyatā dhammā. tatthāyasmante pucchāmi—  "kaccittha
parisuddhā"? dutiyampi pucchāmi—  "kaccittha parisuddhā"? tatiyampi pucchāmi—
"kaccittha parisuddhā"? parisuddhetthāyasmanto; tasmā tuṇhī, evametaṃ
dhārayāmīti.</p>

<p class="endsection summary">
<span class="parno">30</span>
<a class="ms" id="p_1v_1858"></a>
tassuddānaṃ</p>
<blockquote class="uddanagatha">

<p>
<span class="parno">31</span>
<a class="ms" id="p_1v_1859"></a>
alaṃ kammaniyañceva,<br>
tatheva ca naheva kho;<br>
aniyatā supaññattā,<br>
buddhaseṭṭhena tādināti.<br></p>
</blockquote>
<p class="endsection">
<span class="parno">32</span>
<a class="ms" id="p_1v_1860"></a>
aniyatakaṇḍaṃ niṭṭhitaṃ.</p>

</div><!--End Pali-->

<div id="nextprev"><a id="previous-sutta" href="../vi/bu-vb-an1.html"></a><a id="next-sutta" href="../vi/bu-vb-np.html"></a></div>
</section>
</div><!--content-->
<footer>
<div id="breadcrumbs">
<a href="../home/index.html">Home</a><a href="../vi/vi.html">Vinaya Pitaka</a><a href="../vi/bu-vb.html">Bhikkhu Vibhanga</a><a href="../vi/bu-vb-an.html">Aniyatas</a>Aniyata 2
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
