<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Theragatha 1</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a class="pressed" href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="topmenu" id="vi"><a href="../vi/vi.html">↓ Vinaya Pitaka</a>
		<ul>
			<li><a href="../vi/kd.html">Khandaka</a></li>
			<li><a href="../vi/bu-vb.html" title="Monk's Rules">Bhikkhu Vibhanga</a></li>
			<li><a href="../vi/bu-pt.html" title="Bhikkhu Pātimokkha">Bhikkhu Pātimokkha</a></li>
			<li><a href="../vi/bi-pt.html" title="Bhikkhunī Pātimokkha">Bhikkhunī Patimokkha</a></li>
			<li><a href="../vi/bi-vb.html" title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code 1</a></li>
      <li><a href="../bmc/bmc2.html">Buddhist Monastic Code 2</a></li>
		</ul>
	</li>
<li class="topmenu" id="bq"><a href="../bq/bq.html">Buddha</a></li>
<li class="topmenu" id="dq"><a href="../dq/dq.html">Dhamma</a></li>
<li class="topmenu" id="sq"><a href="../sq/sq.html">Sangha</a></li>
<li class="topmenu" id="et"><a href="../et/et.html">Training</a></li>
<li class="topmenu" id="es"><a href="../es/es.html">Samadhi</a></li>
<li class="topmenu" id="ev"><a href="../ev/ev.html">Vigilance</a></li>
<li class="topmenu" id="nh"><a href="../nh/nh.html">Noble Hospitality</a></li>
<li class="topmenu" id="nt"><a href="../nt/nt.html">Notes on Dhamma</a></li>
<li class="toplast" id="qa"><a href="../qa/qa.html">Questions & Answers</a></li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Theragatha - The Verses of the Senior Monks</h2>
<div id="metaarea">
<ul class="translator">
<li>A Saddhamma Study Group translation from the Pāḷi text (coming sooner or later).</li>
</ul>
</div>
<section class="raw_sutta">
<div lang="en">
</div><!--end English-->
<div lang="pi">
<h5>Subhūtittheragāthā</h5>
<blockquote>

<p><span class="parno">1</span>
<a class="ms" id="p_19Th1_5"></a>
<a class="msdiv" id="msdiv1"></a>
"Channā me kuṭikā sukhā nivātā,<br>
Vassa deva yathāsukhaṃ;<br>
Cittaṃ me susamāhitaṃ vimuttaṃ,<br>
Ātāpī viharāmi vassa devā"ti.</p>
</blockquote>

<h5>Mahākoṭṭhikattheragāthā</h5>
<blockquote>

<p><span class="parno">2</span>
<a class="ms" id="p_19Th1_7"></a>
<a class="msdiv" id="msdiv2"></a>
"Upasanto uparato,<br>
mantabhāṇī anuddhato;<br>
Dhunāti pāpake dhamme,<br>
dumapattaṃva māluto"ti.</p>
</blockquote>

<h5>Kankhārevatattheragāthā</h5>
<blockquote>

<p><span class="parno">3</span>
<a class="pts1" id="pts2"></a>
<a class="ms" id="p_19Th1_9"></a>
<a class="msdiv" id="msdiv3"></a>
"Paññaṃ imaṃ passa tathāgatānaṃ,<br>
Aggi yathā pajjalito nisīthe;<br>
Ālokadā cakkhudadā bhavanti,<br>
Ye āgatānaṃ vinayanti kankhan"ti.</p>
</blockquote>

<h5>Puṇṇattheragāthā</h5>
<blockquote>

<p><span class="parno">4</span>
<a class="ms" id="p_19Th1_11"></a>
<a class="msdiv" id="msdiv4"></a>
"Sabbhireva samāsetha,<br>
paṇḍitehatthadassibhi;<br>
Atthaṃ mahantaṃ gambhīraṃ,<br>
duddasaṃ nipuṇaṃ aṇuṃ;<br>
Dhīrā samadhigacchanti,<br>
appamattā vicakkhaṇā"ti.</p>
</blockquote>

<h5>Dabbattheragāthā</h5>
<blockquote>

<p><span class="parno">5</span>
<a class="ms" id="p_19Th1_13"></a>
<a class="msdiv" id="msdiv5"></a>
"Yo duddamiyo damena danto,<br>
Dabbo santusito vitiṇṇakankho;<br>
Vijitāvī apetabheravo hi,<br>
Dabbo so parinibbuto ṭhitatto"ti.</p>
</blockquote>

<h5>Sītavaniyattheragāthā</h5>
<blockquote>

<p><span class="parno">6</span>
<a class="ms" id="p_19Th1_15"></a>
<a class="msdiv" id="msdiv6"></a>
"Yo sītavanaṃ upagā bhikkhu,<br>
Eko santusito samāhitatto;<br>
Vijitāvī apetalomahaṃso,<br>
Rakkhaṃ kāyagatāsatiṃ dhitimā"ti.</p>
</blockquote>

<h5>Bhalliyattheragāthā</h5>
<blockquote>

<p><span class="parno">7</span>
<a class="ms" id="p_19Th1_17"></a>
<a class="msdiv" id="msdiv7"></a>
"Yopānudī maccurājassa senaṃ,<br>
Naḷasetuṃva sudubbalaṃ mahogho;<br>
Vijitāvī apetabheravo hi,<br>
Danto so parinibbuto ṭhitatto"ti.</p>
</blockquote>

<h5>Vīrattheragāthā</h5>
<blockquote>

<p><span class="parno">8</span>
<a class="ms" id="p_19Th1_19"></a>
<a class="msdiv" id="msdiv8"></a>
"Yo duddamiyo damena danto,<br>
Vīro santusito vitiṇṇakankho;<br>
Vijitāvī apetalomahaṃso,<br>
Vīro so parinibbuto ṭhitatto"ti.</p>
</blockquote>

<h5>Pilindavacchattheragāthā</h5>
<blockquote>

<p><span class="parno">9</span>
<a class="ms" id="p_19Th1_21"></a>
<a class="msdiv" id="msdiv9"></a>
"Svāgataṃ na <span class="var" title="nāpagataṃ (s2, s3, pts1-2)" id="note6">durāgataṃ</span>,<br>
<span class="var" title="nedaṃ (pts2)" id="note7">Nayidaṃ</span> dumantitaṃ mama;<br>
Saṃvibhattesu dhammesu,<br>
Yaṃ seṭṭhaṃ tadupāgamin"ti.</p>
</blockquote>

<h5>Puṇṇamāsattheragāthā</h5>
<blockquote>

<p><span class="parno">10</span>
<a class="pts1" id="pts3"></a>
<a class="ms" id="p_19Th1_23"></a>
<a class="msdiv" id="msdiv10"></a>
"Vihari apekkhaṃ idha vā huraṃ vā,<br>
Yo vedagū samito yatatto;<br>
Sabbesu dhammesu anūpalitto,<br>
Lokassa jaññā udayabbayañcā"ti.</p>
</blockquote>

<h5>Cūḷavacchattheragāthā</h5>
<blockquote>

<p><span class="parno">11</span>
<a class="ms" id="p_19Th1_28"></a>
<a class="msdiv" id="msdiv11"></a>
"<span class="var" title="pāmujjabahulo (s2, s3, pts1-2)" id="note9">Pāmojjabahulo</span> bhikkhu,<br>
dhamme buddhappavedite;<br>
Adhigacche padaṃ santaṃ,<br>
sankhārūpasamaṃ sukhan"ti.</p>
</blockquote>

<h5>Mahāvacchattheragāthā</h5>
<blockquote>

<p><span class="parno">12</span>
<a class="ms" id="p_19Th1_30"></a>
<a class="msdiv" id="msdiv12"></a>
"Paññābalī sīlavatūpapanno,<br>
Samāhito jhānarato satīmā;<br>
Yadatthiyaṃ bhojanaṃ bhuñjamāno,<br>
Kankhetha kālaṃ idha vītarāgo"ti.</p>
</blockquote>

<h5>Vanavacchattheragāthā</h5>
<blockquote>

<p><span class="parno">13</span>
<a class="ms" id="p_19Th1_32"></a>
<a class="msdiv" id="msdiv13"></a>
"Nīlabbhavaṇṇā rucirā,<br>
sītavārī sucindharā;<br>
Indagopakasañchannā,<br>
te selā ramayanti man"ti.</p>
</blockquote>

<h5>Sivakasāmaṇeragāthā</h5>
<blockquote>

<p><span class="parno">14</span>
<a class="ms" id="p_19Th1_34"></a>
<a class="msdiv" id="msdiv14"></a>
"Upajjhāyo maṃ <span class="var" title="avacāsi (s2, s3, pts1)" id="note12">avaca</span>,<br>
ito <span class="var" title="gacchāmi (s2, s3, pts1)" id="note13">gacchāma</span> sīvaka;<br>
Gāme me vasati kāyo,<br>
araññaṃ me gato mano;<br>
Semānakopi gacchāmi,<br>
natthi sango vijānatan"ti.</p>
</blockquote>

<h5>Kuṇḍadhānattheragāthā</h5>
<blockquote>

<p><span class="parno">15</span>
<a class="ms" id="p_19Th1_36"></a>
<a class="msdiv" id="msdiv15"></a>
"Pañca chinde pañca jahe,<br>
pañca cuttari bhāvaye;<br>
Pañcasangātigo bhikkhu,<br>
oghatiṇṇoti vuccatī"ti.</p>
</blockquote>

<h5>Belaṭṭhasīsattheragāthā</h5>
<blockquote>

<p><span class="parno">16</span>
<a class="ms" id="p_19Th1_38"></a>
<a class="msdiv" id="msdiv16"></a>
"Yathāpi bhaddo ājañño,<br>
nangalāvattanī sikhī;<br>
Gacchati appakasirena,<br>
evaṃ rattindivā mama;<br>
Gacchanti appakasirena,<br>
sukhe laddhe nirāmise"ti.</p>
</blockquote>

<h5>Dāsakattheragāthā</h5>
<blockquote>

<p><span class="parno">17</span>
<a class="pts1" id="pts4"></a>
<a class="ms" id="p_19Th1_40"></a>
<a class="msdiv" id="msdiv17"></a>
"Middhī yadā hoti mahagghaso ca,<br>
Niddāyitā samparivattasāyī;<br>
Mahāvarāhova nivāpapuṭṭho,<br>
Punappunaṃ gabbhamupeti mando"ti.</p>
</blockquote>

<h5>Singālapituttheragāthā</h5>
<blockquote>

<p><span class="parno">18</span>
<a class="ms" id="p_19Th1_42"></a>
<a class="msdiv" id="msdiv18"></a>
"Ahu buddhassa dāyādo,<br>
bhikkhu bhesakaḷāvane;<br>
Kevalaṃ aṭṭhisaññāya,<br>
apharī <span class="var" title="paṭhaviṃ (bj, s2, s3, pts1-2)" id="note15">pathaviṃ</span> imaṃ;<br>
Maññehaṃ kāmarāgaṃ so,<br>
khippameva <span class="var" title="pahiyyatīti (bj) | pahīyatīti (s2, s3, pts1) | pahassati (pts2)" id="note16">pahissatī"ti</span>.</p>
</blockquote>

<h5>Kulattheragāthā</h5>
<blockquote>

<p><span class="parno">19</span>
<a class="ms" id="p_19Th1_44"></a>
<a class="msdiv" id="msdiv19"></a>
"Udakañhi nayanti nettikā,<br>
Usukārā <span class="var" title="damayanti (mr)" id="note20">namayanti</span> tejanaṃ;<br>
Dāruṃ <span class="var" title="damayanti (mr)" id="note21">namayanti</span> tacchakā,<br>
Attānaṃ damayanti subbatā"ti.</p>
</blockquote>

<h5>Ajitattheragāthā</h5>
<blockquote>

<p><span class="parno">20</span>
<a class="ms" id="p_19Th1_46"></a>
<a class="msdiv" id="msdiv20"></a>
"Maraṇe me bhayaṃ natthi,<br>
nikanti natthi jīvite;<br>
Sandehaṃ nikkhipissāmi,<br>
sampajāno <span class="var" title="patissatoti (bj, s2, s3, pts1-2)" id="note23">paṭissato"ti</span>.</p>
</blockquote>

<h5>Nigrodhattheragāthā</h5>
<blockquote>

<p><span class="parno">21</span>
<a class="ms" id="p_19Th1_50"></a>
<a class="msdiv" id="msdiv21"></a>
"Nāhaṃ bhayassa bhāyāmi,<br>
Satthā no amatassa kovido;<br>
Yattha bhayaṃ nāvatiṭṭhati,<br>
Tena maggena vajanti bhikkhavo"ti.</p>
</blockquote>

<h5>Cittakattheragāthā</h5>
<blockquote>

<p><span class="parno">22</span>
<a class="ms" id="p_19Th1_52"></a>
<a class="msdiv" id="msdiv22"></a>
"Nīlā sugīvā sikhino,<br>
Morā <span class="var" title="kāraṃviyaṃ (bj, pts1-2) | kāraviyaṃ (s2, s3)" id="note24">kārambhiyaṃ</span> abhinadanti;<br>
Te <span class="var" title="sītavātakadditakalitā (bj) | sītavātakalitā (s2, s3, pts1-2)" id="note25">sītavātakīḷitā</span>,<br>
Suttaṃ <span class="var" title="jhānaṃ (s2, s3) | jhāyiṃ (?)" id="note26">jhāyaṃ</span> nibodhentī"ti.</p>
</blockquote>

<h5>Gosālattheragāthā</h5>
<blockquote>

<p><span class="parno">23</span>
<a class="pts1" id="pts5"></a>
<a class="ms" id="p_19Th1_54"></a>
<a class="msdiv" id="msdiv23"></a>
"Ahaṃ kho veḷugumbasmiṃ,<br>
bhutvāna madhupāyasaṃ;<br>
Padakkhiṇaṃ sammasanto,<br>
khandhānaṃ udayabbayaṃ;<br>
Sānuṃ paṭigamissāmi,<br>
vivekamanubrūhayan"ti.</p>
</blockquote>

<h5>Sugandhattheragāthā</h5>
<blockquote>

<p><span class="parno">24</span>
<a class="ms" id="p_19Th1_56"></a>
<a class="msdiv" id="msdiv24"></a>
"Anuvassiko pabbajito,<br>
passa dhammasudhammataṃ;<br>
Tisso vijjā anuppattā,<br>
kataṃ buddhassa sāsanan"ti.</p>
</blockquote>

<h5>Nandiyattheragāthā</h5>
<blockquote>

<p><span class="parno">25</span>
<a class="ms" id="p_19Th1_58"></a>
<a class="msdiv" id="msdiv25"></a>
"Obhāsajātaṃ phalagaṃ,<br>
cittaṃ yassa abhiṇhaso;<br>
Tādisaṃ bhikkhumāsajja,<br>
kaṇha dukkhaṃ nigacchasī"ti.</p>
</blockquote>

<h5>Abhayattheragāthā</h5>
<blockquote>

<p><span class="parno">26</span>
<a class="ms" id="p_19Th1_60"></a>
<a class="msdiv" id="msdiv26"></a>
"Sutvā subhāsitaṃ vācaṃ,<br>
buddhassādiccabandhuno;<br>
Paccabyadhiṃ hi nipuṇaṃ,<br>
vālaggaṃ usunā yathā"ti.</p>
</blockquote>

<h5>Lomasakangiyattheragāthā</h5>
<blockquote>

<p><span class="parno">27</span>
<a class="ms" id="p_19Th1_62"></a>
<a class="msdiv" id="msdiv27"></a>
"Dabbaṃ kusaṃ poṭakilaṃ,<br>
usīraṃ muñjapabbajaṃ;<br>
Urasā <span class="var" title="panudahissāmi (s2, s3, pts1)" id="note27">panudissāmi</span>,<br>
vivekamanubrūhayan"ti.</p>
</blockquote>

<h5>Jambugāmikaputtattheragāthā</h5>
<blockquote>

<p><span class="parno">28</span>
<a class="ms" id="p_19Th1_64"></a>
<a class="msdiv" id="msdiv28"></a>
"Kacci no vatthapasuto,<br>
Kacci no bhūsanārato;<br>
Kacci sīlamayaṃ gandhaṃ,<br>
Kiṃ <span class="var" title="tvaṃ vāsi (s2, s3, pts1-2)" id="note29">tvaṃ vāyasi</span> netarā pajā"ti.</p>
</blockquote>

<h5>Hāritattheragāthā</h5>
<blockquote>

<p><span class="parno">29</span>
<a class="ms" id="p_19Th1_66"></a>
<a class="msdiv" id="msdiv29"></a>
"Samunnamayamattānaṃ,<br>
usukārova tejanaṃ;<br>
Cittaṃ ujuṃ karitvāna,<br>
avijjaṃ bhinda hāritā"ti.</p>
</blockquote>

<h5>Uttiyattheragāthā</h5>
<blockquote>

<p><span class="parno">30</span>
<a class="ms" id="p_19Th1_68"></a>
<a class="msdiv" id="msdiv30"></a>
"Ābādhe me samuppanne,<br>
sati me udapajjatha;<br>
Ābādho me samuppanno,<br>
kālo me nappamajjitun"ti.</p>
</blockquote>

<h5>Gahvaratīriyattheragāthā</h5>
<blockquote>

<p><span class="parno">31</span>
<a class="pts1" id="pts6"></a>
<a class="ms" id="p_19Th1_72"></a>
<a class="msdiv" id="msdiv31"></a>
"Phuṭṭho ḍaṃsehi makasehi,<br>
araññasmiṃ brahāvane;<br>
Nāgo saṃgāmasīseva,<br>
sato tatrādhivāsaye"ti.</p>
</blockquote>

<h5>Suppiyattheragāthā</h5>
<blockquote>

<p><span class="parno">32</span>
<a class="ms" id="p_19Th1_74"></a>
<a class="msdiv" id="msdiv32"></a>
"Ajaraṃ jīramānena,<br>
tappamānena nibbutiṃ;<br>
<span class="var" title="nimmissaṃ (bj, pts1) | nirāmisaṃ (s2, s3) | nimissaṃ (pts2) | nimineyyaṃ (?)" id="note32">Nimiyaṃ</span> paramaṃ santiṃ,<br>
yogakkhemaṃ anuttaran"ti.</p>
</blockquote>

<h5>Sopākattheragāthā</h5>
<blockquote>

<p><span class="parno">33</span>
<a class="ms" id="p_19Th1_76"></a>
<a class="msdiv" id="msdiv33"></a>
"Yathāpi ekaputtasmiṃ,<br>
piyasmiṃ kusalī siyā;<br>
Evaṃ sabbesu pāṇesu,<br>
sabbattha kusalo siyā"ti.</p>
</blockquote>

<h5>Posiyattheragāthā</h5>
<blockquote>

<p><span class="parno">34</span>
<a class="ms" id="p_19Th1_78"></a>
<a class="msdiv" id="msdiv34"></a>
"Anāsannavarā etā,<br>
niccameva vijānatā;<br>
Gāmā araññamāgamma,<br>
tato gehaṃ <span class="var" title="upāvisiṃ (bj, s2, s3, pts1-2)" id="note33">upāvisi</span>;<br>
Tato uṭṭhāya pakkāmi,<br>
<span class="var" title="anāmantiya (bj)" id="note34">anāmantetvā</span> posiyo"ti.</p>
</blockquote>

<h5>Sāmaññakānittheragāthā</h5>
<blockquote>

<p><span class="parno">35</span>
<a class="ms" id="p_19Th1_80"></a>
<a class="msdiv" id="msdiv35"></a>
"Sukhaṃ sukhattho labhate tadācaraṃ,<br>
Kittiñca pappoti yasassa vaḍḍhati;<br>
Yo ariyamaṭṭhangikamañjasaṃ ujuṃ,<br>
Bhāveti maggaṃ amatassa pattiyā"ti.</p>
</blockquote>

<h5>Kumāputtattheragāthā</h5>
<blockquote>

<p><span class="parno">36</span>
<a class="ms" id="p_19Th1_82"></a>
<a class="msdiv" id="msdiv36"></a>
"Sādhu sutaṃ sādhu caritakaṃ,<br>
Sādhu sadā aniketavihāro;<br>
Atthapucchanaṃ padakkhiṇakammaṃ,<br>
Etaṃ sāmaññamakiñcanassā"ti.</p>
</blockquote>

<h5>Kumāputtasahāyakattheragāthā</h5>
<blockquote>

<p><span class="parno">37</span>
<a class="ms" id="p_19Th1_84"></a>
<a class="msdiv" id="msdiv37"></a>
"Nānājanapadaṃ yanti,<br>
Vicarantā asaññatā;<br>
Samādhiñca virādhenti,<br>
Kiṃsu raṭṭhacariyā karissati;<br>
Tasmā vineyya sārambhaṃ,<br>
Jhāyeyya apurakkhato"ti.</p>
</blockquote>

<h5>Gavampatittheragāthā</h5>
<blockquote>

<p><span class="parno">38</span>
<a class="ms" id="p_19Th1_86"></a>
<a class="msdiv" id="msdiv38"></a>
"Yo iddhiyā sarabhuṃ aṭṭhapesi,<br>
So gavampati asito anejo;<br>
Taṃ sabbasangātigataṃ mahāmuniṃ,<br>
Devā namassanti bhavassa pāragun"ti.</p>
</blockquote>

<h5>Tissattheragāthā</h5>
<blockquote>

<p>
<span class="parno">39</span>
<a class="ms" id="p_19Th1_88"></a>
<a class="msdiv" id="msdiv39"></a>
"Sattiyā viya omaṭṭho,<br>
<span class="var" title="ḍayhamāneva (sabbattha)" id="note36">ḍayhamānova</span> matthake;<br>
Kāmarāgappahānāya,<br>
sato bhikkhu paribbaje"ti.</p>
</blockquote>

<h5>Vaḍḍhamānattheragāthā</h5>
<blockquote>

<p><span class="parno">40</span>
<a class="pts1" id="pts7"></a>
<a class="ms" id="p_19Th1_90"></a>
<a class="msdiv" id="msdiv40"></a>
"Sattiyā viya omaṭṭho,<br>
ḍayhamānova matthake;<br>
Bhavarāgappahānāya,<br>
sato bhikkhu paribbaje"ti.</p>
</blockquote>

<h5>Sirivaḍḍhattheragāthā</h5>
<blockquote>

<p><span class="parno">41</span>
<a class="ms" id="p_19Th1_94"></a>
<a class="msdiv" id="msdiv41"></a>
"Vivaramanupatanti vijjutā,<br>
Vebhārassa ca paṇḍavassa ca;<br>
Nagavivaragato ca jhāyati,<br>
Putto appaṭimassa tādino"ti.</p>
</blockquote>

<h5>Khadiravaniyattheragāthā</h5>
<blockquote>

<p><span class="parno">42</span>
<a class="ms" id="p_19Th1_96"></a>
<a class="msdiv" id="msdiv42"></a>
"<span class="var" title="hale upahale sīsupahale (s2, s3)" id="note38">Cāle upacāle sīsūpacāle</span> <span class="var" title="(halā upahalā sīsupahalā) (s2, s3) | (cālā upacālā sīsūpacālā) (mr)" id="note39">()</span>,<br>
<span class="var" title="patissatikā (s2, s3, pts1-2, mr)" id="note40">Patissatā</span> nu kho viharatha;<br>
Āgato vo vālaṃ viya vedhī"ti.</p>
</blockquote>

<h5>Sumangalattheragāthā</h5>
<blockquote>

<p><span class="parno">43</span>
<a class="ms" id="p_19Th1_98"></a>
<a class="msdiv" id="msdiv43"></a>
"Sumuttiko sumuttiko,<br>
Sāhu sumuttikomhi tīhi khujjakehi;<br>
Asitāsu mayā nangalāsu mayā,<br>
Khuddakuddālāsu mayā.<br>

<a class="ms" id="p_19Th1_99"></a>
Yadipi idhameva idhameva,<br>
Atha vāpi alameva alameva;<br>
Jhāya sumangala jhāya sumangala,<br>
Appamatto vihara sumangalā"ti.</p>
</blockquote>

<h5>Sānuttheragāthā</h5>
<blockquote>

<p>
<span class="parno">44</span>
<a class="ms" id="p_19Th1_101"></a>
<a class="msdiv" id="msdiv44"></a>
"Mataṃ vā amma rodanti,<br>
Yo vā jīvaṃ na dissati;<br>
Jīvantaṃ maṃ amma <span class="var" title="dissanti (s2, s3) | dissantī (pts1) | dissantaṃ (pts2)" id="note42">passantī</span>,<br>
Kasmā maṃ amma rodasī"ti.</p>
</blockquote>

<h5>Ramaṇīyavihārittheragāthā</h5>
<blockquote>

<p><span class="parno">45</span>
<a class="ms" id="p_19Th1_103"></a>
<a class="msdiv" id="msdiv45"></a>
"Yathāpi bhaddo ājañño,<br>
khalitvā patitiṭṭhati;<br>
Evaṃ dassanasampannaṃ,<br>
sammāsambuddhasāvakan"ti.</p>
</blockquote>

<h5>Samiddhittheragāthā</h5>
<blockquote>

<p><span class="parno">46</span>
<a class="ms" id="p_19Th1_105"></a>
<a class="msdiv" id="msdiv46"></a>
"Saddhāyāhaṃ pabbajito,<br>
Agārasmānagāriyaṃ;<br>
Sati paññā ca me vuḍḍhā,<br>
Cittañca susamāhitaṃ;<br>
Kāmaṃ karassu rūpāni,<br>
Neva maṃ <span class="var" title="bādhayissasīti (bj) | byāthayissasīti (?)" id="note43">byādhayissasī"ti</span>.</p>
</blockquote>

<h5>Ujjayattheragāthā</h5>
<blockquote>

<p><span class="parno">47</span>
<a class="pts1" id="pts8"></a>
<a class="ms" id="p_19Th1_107"></a>
<a class="msdiv" id="msdiv47"></a>
"Namo te buddha vīratthu,<br>
vippamuttosi sabbadhi;<br>
Tuyhāpadāne viharaṃ,<br>
viharāmi anāsavo"ti.</p>
</blockquote>

<h5>Sañjayattheragāthā</h5>
<blockquote>

<p><span class="parno">48</span>
<a class="ms" id="p_19Th1_109"></a>
<a class="msdiv" id="msdiv48"></a>
"Yato ahaṃ pabbajito,<br>
Agārasmānagāriyaṃ;<br>
Nābhijānāmi sankappaṃ,<br>
Anariyaṃ dosasaṃhitan"ti.</p>
</blockquote>

<h5>Rāmaṇeyyakattheragāthā</h5>
<blockquote>

<p><span class="parno">49</span>
<a class="ms" id="p_19Th1_111"></a>
<a class="msdiv" id="msdiv49"></a>
"<span class="var" title="vihavihābhinadite (bj, s2, s3, pts1)" id="note44">Cihacihābhinadite</span>,<br>
sippikābhirutehi ca;<br>
Na me taṃ phandati cittaṃ,<br>
ekattanirataṃ hi me"ti.</p>
</blockquote>

<h5>Vimalattheragāthā</h5>
<blockquote>

<p><span class="parno">50</span>
<a class="ms" id="p_19Th1_113"></a>
<a class="msdiv" id="msdiv50"></a>
"Dharaṇī ca siñcati vāti,<br>
Māluto vijjutā carati nabhe;<br>
Upasamanti vitakkā,<br>
Cittaṃ susamāhitaṃ mamā"ti.</p>
</blockquote>

<h5>Godhikattheragāthā</h5>
<blockquote>

<p><span class="parno">51</span>
<a class="ms" id="p_19Th1_117"></a>
<a class="msdiv" id="msdiv51"></a>
"Vassati devo yathā sugītaṃ,<br>
Channā me kuṭikā sukhā nivātā;<br>
Cittaṃ susamāhitañca mayhaṃ,<br>
Atha ce patthayasi pavassa devā"ti.</p>
</blockquote>

<h5>Subāhuttheragāthā</h5>
<blockquote>

<p><span class="parno">52</span>
<a class="ms" id="p_19Th1_119"></a>
<a class="msdiv" id="msdiv52"></a>
"Vassati devo yathā sugītaṃ,<br>
Channā me kuṭikā sukhā nivātā;<br>
Cittaṃ susamāhitañca kāye,<br>
Atha ce patthayasi pavassa devā"ti.</p>
</blockquote>

<h5>Valliyattheragāthā</h5>
<blockquote>

<p><span class="parno">53</span>
<a class="ms" id="p_19Th1_121"></a>
<a class="msdiv" id="msdiv53"></a>
"Vassati devo yathā sugītaṃ,<br>
Channā me kuṭikā sukhā nivātā;<br>
Tassaṃ viharāmi appamatto,<br>
Atha ce patthayasi pavassa devā"ti.</p>
</blockquote>

<h5>Uttiyattheragāthā</h5>
<blockquote>

<p><span class="parno">54</span>
<a class="pts1" id="pts9"></a>
<a class="ms" id="p_19Th1_123"></a>
<a class="msdiv" id="msdiv54"></a>
"Vassati devo yathā sugītaṃ,<br>
Channā me kuṭikā sukhā nivātā;<br>
Tassaṃ viharāmi adutiyo,<br>
Atha ce patthayasi pavassa devā"ti.</p>
</blockquote>

<h5>Añjanavaniyattheragāthā</h5>
<blockquote>

<p><span class="parno">55</span>
<a class="ms" id="p_19Th1_125"></a>
<a class="msdiv" id="msdiv55"></a>
"Āsandiṃ kuṭikaṃ katvā,<br>
ogayha añjanaṃ vanaṃ;<br>
Tisso vijjā anuppattā,<br>
kataṃ buddhassa sāsanan"ti.</p>
</blockquote>

<h5>Kuṭivihārittheragāthā</h5>
<blockquote>

<p><span class="parno">56</span>
<a class="ms" id="p_19Th1_127"></a>
<a class="msdiv" id="msdiv56"></a>
"Ko kuṭikāyaṃ bhikkhu kuṭikāyaṃ,<br>
Vītarāgo susamāhitacitto;<br>
Evaṃ jānāhi āvuso,<br>
Amoghā te kuṭikā katā"ti.</p>
</blockquote>

<h5>Dutiyakuṭivihārittheragāthā</h5>
<blockquote>

<p><span class="parno">57</span>
<a class="ms" id="p_19Th1_129"></a>
<a class="msdiv" id="msdiv57"></a>
"Ayamāhu purāṇiyā kuṭi,<br>
Aññaṃ patthayase navaṃ kuṭiṃ;<br>
Āsaṃ kuṭiyā virājaya,<br>
Dukkhā bhikkhu puna navā kuṭī"ti.</p>
</blockquote>

<h5>Ramaṇīyakuṭikattheragāthā</h5>
<blockquote>

<p><span class="parno">58</span>
<a class="ms" id="p_19Th1_131"></a>
<a class="msdiv" id="msdiv58"></a>
"Ramaṇīyā me kuṭikā,<br>
Saddhādeyyā manoramā;<br>
Na me attho kumārīhi,<br>
Yesaṃ attho tahiṃ gacchatha nāriyo"ti.</p>
</blockquote>

<h5>Kosalavihārittheragāthā</h5>
<blockquote>

<p><span class="parno">59</span>
<a class="ms" id="p_19Th1_133"></a>
<a class="msdiv" id="msdiv59"></a>
"Saddhāyāhaṃ pabbajito,<br>
araññe me kuṭikā katā;<br>
Appamatto ca ātāpī,<br>
sampajāno <span class="var" title="paṭissatoti (mr)" id="note46">patissato"ti</span>.</p>
</blockquote>

<h5>Sīvalittheragāthā</h5>
<blockquote>

<p><span class="parno">60</span>
<a class="ms" id="p_19Th1_135"></a>
<a class="msdiv" id="msdiv60"></a>
"Te me ijjhiṃsu sankappā,<br>
yadattho pāvisiṃ kuṭiṃ;<br>
Vijjāvimuttiṃ paccesaṃ,<br>
mānānusayamujjahan"ti.</p>
</blockquote>

<h5>Vappattheragāthā</h5>
<blockquote>

<p><span class="parno">61</span>
<a class="ms" id="p_19Th1_139"></a>
<a class="msdiv" id="msdiv61"></a>
"Passati passo passantaṃ,<br>
apassantañca passati;<br>
Apassanto apassantaṃ,<br>
passantañca na passatī"ti.</p>
</blockquote>

<h5>Vajjiputtattheragāthā</h5>
<blockquote>

<p><span class="parno">62</span>
<a class="pts1" id="pts10"></a>
<a class="ms" id="p_19Th1_141"></a>
<a class="msdiv" id="msdiv62"></a>
"Ekakā mayaṃ araññe viharāma,<br>
Apaviddhaṃva vanasmiṃ dārukaṃ;<br>
Tassa me bahukā pihayanti,<br>
Nerayikā viya saggagāminan"ti.</p>
</blockquote>

<h5>Pakkhattheragāthā</h5>
<blockquote>

<p><span class="parno">63</span>
<a class="ms" id="p_19Th1_143"></a>
<a class="msdiv" id="msdiv63"></a>
"Cutā patanti patitā,<br>
giddhā ca punarāgatā;<br>
Kataṃ kiccaṃ rataṃ rammaṃ,<br>
sukhenanvāgataṃ sukhan"ti.</p>
</blockquote>

<h5>Vimalakoṇḍaññattheragāthā</h5>
<blockquote>

<p><span class="parno">64</span>
<a class="ms" id="p_19Th1_145"></a>
<a class="msdiv" id="msdiv64"></a>
"Dumavhayāya uppanno,<br>
jāto paṇḍaraketunā;<br>
Ketuhā ketunāyeva,<br>
mahāketuṃ padhaṃsayī"ti.</p>
</blockquote>

<h5>Ukkhepakatavacchattheragāthā</h5>
<blockquote>

<p><span class="parno">65</span>
<a class="ms" id="p_19Th1_147"></a>
<a class="msdiv" id="msdiv65"></a>
"Ukkhepakatavacchassa,<br>
Sankalitaṃ bahūhi vassehi;<br>
Taṃ bhāsati gahaṭṭhānaṃ,<br>
Sunisinno uḷārapāmojjo"ti.</p>
</blockquote>

<h5>Meghiyattheragāthā</h5>
<blockquote>

<p><span class="parno">66</span>
<a class="ms" id="p_19Th1_149"></a>
<a class="msdiv" id="msdiv66"></a>
"Anusāsi mahāvīro,<br>
sabbadhammāna pāragū;<br>
Tassāhaṃ dhammaṃ sutvāna,<br>
vihāsiṃ santike <span class="var" title="rato (s2, s3, pts1)" id="note51">sato</span>;<br>
Tisso vijjā anuppattā,<br>
kataṃ buddhassa sāsanan"ti.</p>
</blockquote>

<h5>Ekadhammasavanīyattheragāthā</h5>
<blockquote>

<p><span class="parno">67</span>
<a class="ms" id="p_19Th1_151"></a>
<a class="msdiv" id="msdiv67"></a>
"Kilesā jhāpitā mayhaṃ,<br>
bhavā sabbe samūhatā;<br>
Vikkhīṇo jātisaṃsāro,<br>
natthi dāni punabbhavo"ti.</p>
</blockquote>

<h5>Ekudāniyattheragāthā</h5>
<blockquote>

<p>
<span class="parno">68</span>
<a class="ms" id="p_19Th1_153"></a>
<a class="msdiv" id="msdiv68"></a>
"Adhicetaso appamajjato,<br>
Munino monapathesu sikkhato;<br>
Sokā na bhavanti tādino,<br>
Upasantassa sadā satīmato"ti.</p>
</blockquote>

<h5>Channattheragāthā</h5>
<blockquote>

<p><span class="parno">69</span>
<a class="ms" id="p_19Th1_155"></a>
<a class="msdiv" id="msdiv69"></a>
"Sutvāna dhammaṃ mahato mahārasaṃ,<br>
Sabbaññutaññāṇavarena desitaṃ;<br>
Maggaṃ <span class="var" title="papajjaṃ (mr)" id="note55">papajjiṃ</span> amatassa pattiyā,<br>
So yogakkhemassa pathassa kovido"ti.</p>
</blockquote>

<h5>Puṇṇattheragāthā</h5>
<blockquote>

<p><span class="parno">70</span>
<a class="pts1" id="pts11"></a>
<a class="ms" id="p_19Th1_157"></a>
<a class="msdiv" id="msdiv70"></a>
"Sīlameva idha aggaṃ,<br>
paññavā pana uttamo;<br>
Manussesu ca devesu,<br>
sīlapaññāṇato jayan"ti.</p>
</blockquote>

<h5>Vacchapālattheragāthā</h5>
<blockquote>

<p><span class="parno">71</span>
<a class="ms" id="p_19Th1_161"></a>
<a class="msdiv" id="msdiv71"></a>
"Susukhumanipuṇatthadassinā,<br>
Matikusalena nivātavuttinā;<br>
<span class="var" title="saṃsevitavuddhasāsinā (s2) | saṃsevitabuddhasīlinā (s3, mr)" id="note56">Saṃsevitavuddhasīlinā</span>,<br>
Nibbānaṃ na hi tena dullabhan"ti.</p>
</blockquote>

<h5>Ātumattheragāthā</h5>
<blockquote>

<p><span class="parno">72</span>
<a class="ms" id="p_19Th1_163"></a>
<a class="msdiv" id="msdiv72"></a>
"Yathā kaḷīro susu vaḍḍhitaggo,<br>
<span class="var" title="dunnikkhaso (s2, s3) | dunnikkamo (pts2)" id="note57">Dunnikkhamo</span> hoti pasākhajāto;<br>
Evaṃ ahaṃ bhariyāyānitāya,<br>
Anumaññaṃ maṃ pabbajitomhi dānī"ti.</p>
</blockquote>

<h5>Māṇavattheragāthā</h5>
<blockquote>

<p><span class="parno">73</span>
<a class="ms" id="p_19Th1_165"></a>
<a class="msdiv" id="msdiv73"></a>
"Jiṇṇañca disvā dukhitañca byādhitaṃ,<br>
Matañca disvā gatamāyusankhayaṃ;<br>
Tato ahaṃ nikkhamitūna pabbajiṃ,<br>
Pahāya kāmāni manoramānī"ti.</p>
</blockquote>

<h5>Suyāmanattheragāthā</h5>
<blockquote>

<p><span class="parno">74</span>
<a class="ms" id="p_19Th1_167"></a>
<a class="msdiv" id="msdiv74"></a>
"Kāmacchando ca byāpādo,<br>
<span class="var" title="thīnamiddhañca (bj, s2, s3, pts1-2)" id="note58">Thinamiddhañca</span> bhikkhuno;<br>
Uddhaccaṃ vicikicchā ca,<br>
Sabbasova na vijjatī"ti.</p>
</blockquote>

<h5>Susāradattheragāthā</h5>
<blockquote>

<p><span class="parno">75</span>
<a class="ms" id="p_19Th1_169"></a>
<a class="msdiv" id="msdiv75"></a>
"Sādhu suvihitāna dassanaṃ,<br>
Kankhā chijjati buddhi vaḍḍhati;<br>
Bālampi karonti paṇḍitaṃ,<br>
Tasmā sādhu sataṃ samāgamo"ti.</p>
</blockquote>

<h5>Piyañjahattheragāthā</h5>
<blockquote>

<p><span class="parno">76</span>
<a class="ms" id="p_19Th1_171"></a>
<a class="msdiv" id="msdiv76"></a>
"Uppatantesu nipate,<br>
nipatantesu uppate;<br>
Vase avasamānesu,<br>
ramamānesu no rame"ti.</p>
</blockquote>

<h5>Hatthārohaputtattheragāthā</h5>
<blockquote>

<p><span class="parno">77</span>
<a class="pts1" id="pts12"></a>
<a class="ms" id="p_19Th1_173"></a>
<a class="msdiv" id="msdiv77"></a>
"Idaṃ pure cittamacāri cārikaṃ,<br>
Yenicchakaṃ yatthakāmaṃ yathāsukhaṃ;<br>
Tadajjahaṃ niggahessāmi yoniso,<br>
<span class="var" title="hatthiṃ pabhinnaṃ (s2, s3, pts2)" id="note59">Hatthippabhinnaṃ</span> viya ankusaggaho"ti.</p>
</blockquote>

<h5>Meṇḍasirattheragāthā</h5>
<blockquote>

<p><span class="parno">78</span>
<a class="ms" id="p_19Th1_175"></a>
<a class="msdiv" id="msdiv78"></a>
"Anekajātisaṃsāraṃ,<br>
sandhāvissaṃ anibbisaṃ;<br>
Tassa me dukkhajātassa,<br>
dukkhakkhandho aparaddho"ti.</p>
</blockquote>

<h5>Rakkhitattheragāthā</h5>
<blockquote>

<p><span class="parno">79</span>
<a class="ms" id="p_19Th1_177"></a>
<a class="msdiv" id="msdiv79"></a>
"Sabbo rāgo pahīno me,<br>
sabbo doso samūhato;<br>
Sabbo me vigato moho,<br>
sītibhūtosmi nibbuto"ti.</p>
</blockquote>

<h5>Uggattheragāthā</h5>
<blockquote>

<p><span class="parno">80</span>
<a class="ms" id="p_19Th1_179"></a>
<a class="msdiv" id="msdiv80"></a>
"Yaṃ mayā pakataṃ kammaṃ,<br>
appaṃ vā yadi vā bahuṃ;<br>
Sabbametaṃ parikkhīṇaṃ,<br>
natthi dāni punabbhavo"ti.</p>
</blockquote>

<h5>Samitiguttattheragāthā</h5>
<blockquote>

<p><span class="parno">81</span>
<a class="ms" id="p_19Th1_183"></a>
<a class="msdiv" id="msdiv81"></a>
"Yaṃ mayā pakataṃ pāpaṃ,<br>
pubbe aññāsu jātisu;<br>
Idheva taṃ vedanīyaṃ,<br>
vatthu aññaṃ na vijjatī"ti.</p>
</blockquote>

<h5>Kassapattheragāthā</h5>
<blockquote>

<p><span class="parno">82</span>
<a class="ms" id="p_19Th1_185"></a>
<a class="msdiv" id="msdiv82"></a>
"Yena yena subhikkhāni,<br>
sivāni abhayāni ca;<br>
Tena puttaka gacchassu,<br>
mā <span class="var" title="sokā pahato (s2, s3, pts1)" id="note60">sokāpahato</span> bhavā"ti.</p>
</blockquote>

<h5>Sīhattheragāthā</h5>
<blockquote>

<p><span class="parno">83</span>
<a class="ms" id="p_19Th1_187"></a>
<a class="msdiv" id="msdiv83"></a>
"Sīhappamatto vihara,<br>
rattindivamatandito;<br>
Bhāvehi kusalaṃ dhammaṃ,<br>
jaha sīghaṃ samussayan"ti.</p>
</blockquote>

<h5>Nītattheragāthā</h5>
<blockquote>

<p><span class="parno">84</span>
<a class="pts1" id="pts13"></a>
<a class="ms" id="p_19Th1_189"></a>
<a class="msdiv" id="msdiv84"></a>
"Sabbarattiṃ supitvāna,<br>
divā sangaṇike rato;<br>
Kudāssu nāma dummedho,<br>
dukkhassantaṃ karissatī"ti.</p>
</blockquote>

<h5>Sunāgattheragāthā</h5>
<blockquote>

<p><span class="parno">85</span>
<a class="ms" id="p_19Th1_191"></a>
<a class="msdiv" id="msdiv85"></a>
"Cittanimittassa kovido,<br>
<span class="var" title="pavivekassa rasaṃ (pts2)" id="note61">Pavivekarasaṃ</span> vijāniya;<br>
Jhāyaṃ nipako patissato,<br>
Adhigaccheyya sukhaṃ nirāmisan"ti.</p>
</blockquote>

<h5>Nāgitattheragāthā</h5>
<blockquote>

<p><span class="parno">86</span>
<a class="ms" id="p_19Th1_193"></a>
<a class="msdiv" id="msdiv86"></a>
"Ito bahiddhā puthu aññavādinaṃ,<br>
Maggo na nibbānagamo yathā ayaṃ;<br>
Itissu saṃghaṃ bhagavānusāsati,<br>
Satthā sayaṃ pāṇitaleva dassayan"ti.</p>
</blockquote>

<h5>Paviṭṭhattheragāthā</h5>
<blockquote>

<p><span class="parno">87</span>
<a class="ms" id="p_19Th1_195"></a>
<a class="msdiv" id="msdiv87"></a>
"Khandhā diṭṭhā yathābhūtaṃ,<br>
bhavā sabbe padālitā;<br>
Vikkhīṇo jātisaṃsāro,<br>
natthi dāni punabbhavo"ti.</p>
</blockquote>

<h5>Ajjunattheragāthā</h5>
<blockquote>

<p><span class="parno">88</span>
<a class="ms" id="p_19Th1_197"></a>
<a class="msdiv" id="msdiv88"></a>
"Asakkhiṃ vata attānaṃ,<br>
uddhātuṃ udakā thalaṃ;<br>
Vuyhamāno mahogheva,<br>
saccāni paṭivijjhahan"ti.</p>
</blockquote>

<h5>(Paṭhama) Devasabhattheragāthā</h5>
<blockquote>

<p><span class="parno">89</span>
<a class="ms" id="p_19Th1_199"></a>
<a class="msdiv" id="msdiv89"></a>
"Uttiṇṇā pankapalipā,<br>
pātālā parivajjitā;<br>
Mutto oghā ca ganthā ca,<br>
sabbe mānā visaṃhatā"ti.</p>
</blockquote>

<h5>Sāmidattattheragāthā</h5>
<blockquote>

<p><span class="parno">90</span>
<a class="ms" id="p_19Th1_201"></a>
<a class="msdiv" id="msdiv90"></a>
"Pañcakkhandhā pariññātā,<br>
tiṭṭhanti chinnamūlakā;<br>
Vikkhīṇo jātisaṃsāro,<br>
natthi dāni punabbhavo"ti.</p>
</blockquote>

<h5>Paripuṇṇakattheragāthā</h5>
<blockquote>

<p><span class="parno">91</span>
<a class="ms" id="p_19Th1_205"></a>
<a class="msdiv" id="msdiv91"></a>
"Na tathā mataṃ satarasaṃ,<br>
Sudhannaṃ yaṃ mayajja paribhuttaṃ;<br>
Aparimitadassinā gotamena,<br>
Buddhena desito dhammo"ti.</p>
</blockquote>

<h5>Vijayattheragāthā</h5>
<blockquote>

<p><span class="parno">92</span>
<a class="pts1" id="pts14"></a>
<a class="ms" id="p_19Th1_207"></a>
<a class="msdiv" id="msdiv92"></a>
"Yassāsavā parikkhīṇā,<br>
āhāre ca anissito;<br>
Suññato animitto ca,<br>
vimokkho yassa gocaro;<br>
Ākāseva sakuntānaṃ,<br>
padaṃ tassa durannayan"ti.</p>
</blockquote>

<h5>Erakattheragāthā</h5>
<blockquote>

<p><span class="parno">93</span>
<a class="ms" id="p_19Th1_209"></a>
<a class="msdiv" id="msdiv93"></a>
"Dukkhā kāmā eraka,<br>
Na sukhā kāmā eraka;<br>
Yo kāme kāmayati,<br>
Dukkhaṃ so kāmayati eraka;<br>
Yo kāme na kāmayati,<br>
Dukkhaṃ so na kāmayati erakā"ti.</p>
</blockquote>

<h5>Mettajittheragāthā</h5>
<blockquote>

<p><span class="parno">94</span>
<a class="ms" id="p_19Th1_211"></a>
<a class="msdiv" id="msdiv94"></a>
"Namo hi tassa bhagavato,<br>
sakyaputtassa sirīmato;<br>
Tenāyaṃ aggappattena,<br>
<span class="var" title="aggo dhammo (bj)" id="note62">aggadhammo</span> sudesito"ti.</p>
</blockquote>

<h5>Cakkhupālattheragāthā</h5>
<blockquote>

<p><span class="parno">95</span>
<a class="ms" id="p_19Th1_213"></a>
<a class="msdiv" id="msdiv95"></a>
"Andhohaṃ hatanettosmi,<br>
<span class="var" title="... pakkhanno (bj, pts1-2) | ... pakkanto (bj-a) | ... pakkhanto (s2, s3)" id="note63">kantāraddhānapakkhando</span>;<br>
Sayamānopi gacchissaṃ,<br>
na sahāyena pāpenā"ti.</p>
</blockquote>

<h5>Khaṇḍasumanattheragāthā</h5>
<blockquote>

<p>
<span class="parno">96</span>
<a class="ms" id="p_19Th1_215"></a>
<a class="msdiv" id="msdiv96"></a>
"Ekapupphaṃ cajitvāna,<br>
<span class="var" title="asītiṃ (bj, pts1-2)" id="note65">asīti</span> vassakoṭiyo;<br>
Saggesu paricāretvā,<br>
sesakenamhi nibbuto"ti.</p>
</blockquote>

<h5>Tissattheragāthā</h5>
<blockquote>

<p><span class="parno">97</span>
<a class="ms" id="p_19Th1_217"></a>
<a class="msdiv" id="msdiv97"></a>
"Hitvā satapalaṃ kaṃsaṃ,<br>
Sovaṇṇaṃ satarājikaṃ;<br>
Aggahiṃ mattikāpattaṃ,<br>
Idaṃ dutiyābhisecanan"ti.</p>
</blockquote>

<h5>Abhayattheragāthā</h5>
<blockquote>

<p><span class="parno">98</span>
<a class="ms" id="p_19Th1_219"></a>
<a class="msdiv" id="msdiv98"></a>
"Rūpaṃ disvā sati muṭṭhā,<br>
<span class="var" title="piyanimittaṃ (bj, s2, s3, pts1)" id="note66">Piyaṃ nimittaṃ</span> manasikaroto;<br>
Sārattacitto vedeti,<br>
Tañca ajjhosa tiṭṭhati;<br>
Tassa vaḍḍhanti āsavā,<br>
<span class="var" title="bhavamūlā bhavagāminoti (bj, mr)" id="note67">Bhavamūlopagāmino"ti</span>.</p>
</blockquote>

<h5>Uttiyattheragāthā</h5>
<blockquote>

<p><span class="parno">99</span>
<a class="ms" id="p_19Th1_221"></a>
<a class="msdiv" id="msdiv99"></a>
"Saddaṃ sutvā sati muṭṭhā,<br>
<span class="var" title="piyanimittaṃ (bj, s2, s3, pts1)" id="note68">Piyaṃ nimittaṃ</span> manasikaroto;<br>
Sārattacitto vedeti,<br>
Tañca ajjhosa tiṭṭhati;<br>
Tassa vaḍḍhanti āsavā,<br>
Saṃsāraṃ upagāmino"ti.</p>
</blockquote>

<h5>(Dutiya) Devasabhattheragāthā</h5>
<blockquote>

<p><span class="parno">100</span>
<a class="ms" id="p_19Th1_223"></a>
<a class="msdiv" id="msdiv100"></a>
"Sammappadhānasampanno,<br>
Satipaṭṭhānagocaro;<br>
Vimuttikusumasañchanno,<br>
<span class="var" title="parinibbāyissatyanāsavoti (s2, s3) | parinibbātyanāsavoti (pts2)" id="note69">Parinibbissatyanāsavo"ti</span>.</p>
</blockquote>

<h5>Belaṭṭhānikattheragāthā</h5>
<blockquote>

<p><span class="parno">101</span>
<a class="ms" id="p_19Th1_227"></a>
<a class="msdiv" id="msdiv101"></a>
"Hitvā <span class="var" title="gihitvaṃ (s2, s3, pts1)" id="note70">gihittaṃ</span> anavositatto,<br>
Mukhanangalī odariko kusīto;<br>
Mahāvarāhova nivāpapuṭṭho,<br>
Punappunaṃ gabbhamupeti mando"ti.</p>
</blockquote>

<h5>Setucchattheragāthā</h5>
<blockquote>

<p><span class="parno">102</span>
<a class="ms" id="p_19Th1_229"></a>
<a class="msdiv" id="msdiv102"></a>
"Mānena vañcitāse,<br>
Sankhāresu sankilissamānāse;<br>
Lābhālābhena mathitā,<br>
Samādhiṃ nādhigacchantī"ti.</p>
</blockquote>

<h5>Bandhurattheragāthā</h5>
<blockquote>

<p><span class="parno">103</span>
<a class="ms" id="p_19Th1_231"></a>
<a class="msdiv" id="msdiv103"></a>
"Nāhaṃ etena atthiko,<br>
Sukhito dhammarasena tappito;<br>
<span class="var" title="pitvāna (bj, s2, s3, pts2) | pītvāna (pts1)" id="note72">Pitvā</span> rasaggamuttamaṃ,<br>
Na ca kāhāmi visena santhavan"ti.</p>
</blockquote>

<h5>Khitakattheragāthā</h5>
<blockquote>

<p><span class="parno">104</span>
<a class="ms" id="p_19Th1_233"></a>
<a class="msdiv" id="msdiv104"></a>
"Lahuko vata me kāyo,<br>
Phuṭṭho ca pītisukhena vipulena;<br>
Tūlamiva eritaṃ mālutena,<br>
Pilavatīva me kāyo"ti.</p>
</blockquote>

<h5>Malitavambhattheragāthā</h5>
<blockquote>

<p><span class="parno">105</span>
<a class="ms" id="p_19Th1_235"></a>
<a class="msdiv" id="msdiv105"></a>
"Ukkaṇṭhitopi na vase,<br>
ramamānopi pakkame;<br>
Na tvevānatthasaṃhitaṃ,<br>
vase vāsaṃ vicakkhaṇo"ti.</p>
</blockquote>

<h5>Suhemantattheragāthā</h5>
<blockquote>

<p><span class="parno">106</span>
<a class="ms" id="p_19Th1_237"></a>
<a class="msdiv" id="msdiv106"></a>
"Satalingassa atthassa,<br>
satalakkhaṇadhārino;<br>
Ekangadassī dummedho,<br>
satadassī ca paṇḍito"ti.</p>
</blockquote>

<h5>Dhammasavattheragāthā</h5>
<blockquote>

<p><span class="parno">107</span>
<a class="ms" id="p_19Th1_239"></a>
<a class="msdiv" id="msdiv107"></a>
"Pabbajiṃ tulayitvāna,<br>
agārasmānagāriyaṃ;<br>
Tisso vijjā anuppattā,<br>
kataṃ buddhassa sāsanan"ti.</p>
</blockquote>

<h5>Dhammasavapituttheragāthā</h5>
<blockquote>

<p><span class="parno">108</span>
<a class="ms" id="p_19Th1_241"></a>
<a class="msdiv" id="msdiv108"></a>
"Sa <span class="var" title="sa vīsaṃ ... (bj, s2, s3, pts2) | savīsaṃ ... (pts1)" id="note75">vīsavassasatiko</span>,<br>
pabbajiṃ anagāriyaṃ;<br>
Tisso vijjā anuppattā,<br>
kataṃ buddhassa sāsanan"ti.</p>
</blockquote>

<h5>Saṃgharakkhitattheragāthā</h5>
<blockquote>

<p><span class="parno">109</span>
<a class="pts1" id="pts16"></a>
<a class="ms" id="p_19Th1_243"></a>
<a class="msdiv" id="msdiv109"></a>
"Na nūnāyaṃ paramahitānukampino,<br>
Rahogato anuvigaṇeti sāsanaṃ;<br>
Tathāhayaṃ viharati pākatindriyo,<br>
Migī yathā taruṇajātikā vane"ti.</p>
</blockquote>

<h5>Usabhattheragāthā</h5>
<blockquote>

<p><span class="parno">110</span>
<a class="ms" id="p_19Th1_245"></a>
<a class="msdiv" id="msdiv110"></a>
"Nagā nagaggesu susaṃvirūḷhā,<br>
Udaggameghena navena sittā;<br>
Vivekakāmassa araññasaññino,<br>
Janeti bhiyyo usabhassa kalyatan"ti.</p>
</blockquote>

<h5>Jentattheragāthā</h5>
<blockquote>

<p><span class="parno">111</span>
<a class="ms" id="p_19Th1_249"></a>
<a class="msdiv" id="msdiv111"></a>
"Duppabbajjaṃ ve duradhivāsā gehā,<br>
Dhammo gambhīro duradhigamā bhogā;<br>
Kicchā vutti no itarītareneva,<br>
Yuttaṃ cintetuṃ satatamaniccatan"ti.</p>
</blockquote>

<h5>Vacchagottattheragāthā</h5>
<blockquote>

<p><span class="parno">112</span>
<a class="ms" id="p_19Th1_251"></a>
<a class="msdiv" id="msdiv112"></a>
"Tevijjohaṃ mahājhāyī,<br>
cetosamathakovido;<br>
Sadattho me anuppatto,<br>
kataṃ buddhassa sāsanan"ti.</p>
</blockquote>

<h5>Vanavacchattheragāthā</h5>
<blockquote>

<p><span class="parno">113</span>
<a class="ms" id="p_19Th1_253"></a>
<a class="msdiv" id="msdiv113"></a>
"Acchodikā puthusilā,<br>
gonangulamigāyutā;<br>
Ambusevālasañchannā,<br>
te selā ramayanti man"ti.</p>
</blockquote>

<h5>Adhimuttattheragāthā</h5>
<blockquote>

<p><span class="parno">114</span>
<a class="ms" id="p_19Th1_255"></a>
<a class="msdiv" id="msdiv114"></a>
"Kāyaduṭṭhullagaruno,<br>
<span class="var" title="hīyamānamhi (bj)" id="note77">hiyyamānamhi</span> jīvite;<br>
Sarīrasukhagiddhassa,<br>
kuto samaṇasādhutā"ti.</p>
</blockquote>

<h5>Mahānāmattheragāthā</h5>
<blockquote>

<p><span class="parno">115</span>
<a class="ms" id="p_19Th1_257"></a>
<a class="msdiv" id="msdiv115"></a>
"Esāvahiyyase pabbatena,<br>
<span class="var" title="... sallarikena (bj, s2, s3)" id="note78">Bahukuṭajasallakikena</span>;<br>
Nesādakena girinā,<br>
Yasassinā paricchadenā"ti.</p>
</blockquote>

<h5>Pārāpariyattheragāthā</h5>
<blockquote>

<p><span class="parno">116</span>
<a class="pts1" id="pts17"></a>
<a class="ms" id="p_19Th1_259"></a>
<a class="msdiv" id="msdiv116"></a>
"Chaphassāyatane hitvā,<br>
guttadvāro susaṃvuto;<br>
Aghamūlaṃ vamitvāna,<br>
patto me āsavakkhayo"ti.</p>
</blockquote>

<h5>Yasattheragāthā</h5>
<blockquote>

<p><span class="parno">117</span>
<a class="ms" id="p_19Th1_261"></a>
<a class="msdiv" id="msdiv117"></a>
"Suvilitto suvasano,<br>
sabbābharaṇabhūsito;<br>
Tisso vijjā ajjhagamiṃ,<br>
kataṃ buddhassa sāsanan"ti.</p>
</blockquote>

<h5>Kimilattheragāthā</h5>
<blockquote>

<p><span class="parno">118</span>
<a class="ms" id="p_19Th1_263"></a>
<a class="msdiv" id="msdiv118"></a>
"Abhisattova nipatati,<br>
Vayo rūpaṃ aññamiva tatheva santaṃ;<br>
Tasseva sato avippavasato,<br>
Aññasseva sarāmi attānan"ti.</p>
</blockquote>

<h5>Vajjiputtattheragāthā</h5>
<blockquote>

<p><span class="parno">119</span>
<a class="ms" id="p_19Th1_265"></a>
<a class="msdiv" id="msdiv119"></a>
"Rukkhamūlagahanaṃ pasakkiya,<br>
Nibbānaṃ hadayasmiṃ opiya;<br>
Jhāya gotama mā ca pamādo,<br>
Kiṃ te biḷibiḷikā karissatī"ti.</p>
</blockquote>

<h5>Isidattattheragāthā</h5>
<blockquote>

<p><span class="parno">120</span>
<a class="ms" id="p_19Th1_267"></a>
<a class="msdiv" id="msdiv120"></a>
"Pañcakkhandhā pariññātā,<br>
tiṭṭhanti chinnamūlakā;<br>
Dukkhakkhayo anuppatto,<br>
patto me āsavakkhayo"ti.</p>
</blockquote>

</div><!--end Pali-->
</section>
<div id="nextprev"><a id="previous-sutta" href="../tha/tha0.html"></a><a id="next-sutta" href="../tha/tha2.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikaya</a><a href="../tha/tha.html">Theragatha</a>Chapter 1
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
