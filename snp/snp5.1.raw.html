<!DOCTYPE html>
<html>
<head>
<meta charset=utf-8>
<link rel="icon" type="image/x-icon" href="../images/buddha.jpg">
<title>Sutta Nipata 5:1</title>
</head>
<body>
<div id="container">
<header>
<script src="../js/jquery-1.10.2.min.js"></script>
<link rel="stylesheet" href="../css/menu.css">
<link rel="stylesheet" href="../css/css.css">
<div id="eng_searchlink"> <span><a href="../home/engsearch.html" >Search English Content</a></span></div>
<div id="pali_searchlink"> <span><a href="../home/palisearch.html" >Search Pali Content</a></span></div>

<div class="logotext">
<a href="../home/index.html"><span>Saddhamma Study Group</span></a>
</div>
<nav>
<div id="navbar">
<ul id="css3menu0" >
<li class="topfirst" id="home"><a href="../home/index.html">Home</a></li>
<li class="topmenu" id="ssg"><a href="../ssg/ssg.html">↓ Study Guides</a>
<li class="topmenu" id="dn"><a href="../dn/dn.html">Digha Nikaya</a></li>
<li class="topmenu" id="mn"><a href="../mn/mn.html">Majjhima Nikaya</a></li>
	<li class="topmenu" id="sn"><a href="../sn/sn.html">↓ Samyutta Nikaya</a>
		<ul>
		<li><a href="../sn/sn01.html">Part 1 - The Book with Verses</a></li>
			<li><a href="../sn/sn02.html">Part 2 - The Book of Causation</a></li>
			<li><a href="../sn/sn03.html">Part 3 - The Book of the Aggregates</a></li>
			<li><a href="../sn/sn04.html">Part 4 - The Book of the Six Sense Bases</a></li>
			<li><a href="../sn/sn05.html" title="Part 5 - The Great Book">Part 5 - The Great Book</a></li>
		</ul>
	</li>
		<li class="topmenu" id="an"><a href="../an/an.html">↓ Anguttara Nikaya</a>
			<ul>
			<li><a href="../an/an1.html">The Ones</a></li>
			<li><a href="../an/an2.html">The Twos</a></li>
			<li><a href="../an/an3.html">The Threes</a></li>
			<li><a href="../an/an4.html">The Fours</a></li>
			<li><a href="../an/an5.html">The Fives</a></li>
			<li><a href="../an/an6.html">The Sixes</a></li>
			<li><a href="../an/an7.html">The Sevens</a></li>
			<li><a href="../an/an8.html">The Eights</a></li>
			<li><a href="../an/an9.html">The Nines</a></li>
			<li><a href="../an/an10.html">The Tens</a></li>
			<li><a href="../an/an11.html">The Elevens</a></li>
			</ul>
		</li>
	<li class="topmenu" id="kn"><a class="pressed" href="../kn/kn.html">↓ Khuddaka Nikaya</a>
			<ul>
			<li><a href="../dhp/dhp.html" title="The Dhammapada">The Dhammapada</a></li>
			<li><a class="pressed" href="../snp/snp.html">Sutta Nipata</a></li>
			<li><a href="../ud/ud.html">Udana</a></li>
			<li><a href="../it/it.html">Itivuttaka</a></li>
			<li><a href="../tha/tha.html">The Theragatha</a></li>
			<li><a href="../thi/thi.html">The Therigatha</a></li>
			</ul>
	</li>
	<li class="toplast" id="vi"><a href="../vi/vi.html">↓ Vinaya Pitaka</a>
			<ul>
			<li><a href="../vi/kd.html">Khandaka</a></li><li><a href="../vi/bu-vb.html" title="Monk's Rules">Bhikkhu Vibhanga</a></li><li>
			<li><a href="../vi/bu-pt.html" title="Monk's Pātimokkha">Bhikkhu Pātimokkha</a></li>

			<li><a href="../vi/bi-pt.html">Bhikkhunī Pātimokkha</a></li>
			<li><a href="../vi/bi-vb.html"  title="Nuns Rules">Bhikkhuni Vibhanga</a></li>
			<li><a href="../bmc/bmc.html">Buddhist Monastic Code I</a></li>
      <li><a href="../bmc/bmc2.html">Buddhist Monastic Code 2</a></li>
			</ul>
	</li>
</ul>
</div> <!--navbar-->
</nav>
<div class="controlpanel" id="controlpanel"><!--controlpanel-->
<ul>
	<li>
	<ul class="inner">
		<li><a href="#" title="Page Top" >&nbsp;▲&nbsp;</a>
		<li class="nextprev">
			<button class="palitoggle"
				id="pali"
				type="button"
				title="Display Pali and activate Lookup Dictionary"
				style="width:2.8em; padding: 0 2px;">Pali</button>
		</li>
		<li><a href="#bottom" title="Page Bottom">&nbsp;▼&nbsp;</a>
	</ul>
	</li>
</ul>
</div> <!--controlpanel-->
</header>
<div id="content">
<h2>Sutta Nipata Chapter 5: The Chapter of the Way to Beyond - Parayanavagga</h2>

<div id="wb_TabMenu" style="position:relative;left:6px;top:0px;width:930px;height:36px;z-index:0;">
<div id="TabMenu">
<ul>
<li><a href="../snp/snp1.html"><span>1. The Snake</span></a></li>
<li><a href="../snp/snp2.html"><span>2. The Minor Chapter</span></a></li>
<li><a href="../snp/snp3.html"><span>3. The Great Chapter</span></a></li>
<li><a href="../snp/snp4.html"><span>4. The Eights</span></a></li>
<li id="active"><a href="../snp/snp5.html"><span>5. Way to the Beyond</span></a></li>
</ul>
</div></div>

<div id="metaarea">
<ul class="translator">
<li><span>A Saddhamma Study Group translation from the Pāḷi text (coming sooner or later).</span>
</span></span></span>
</li>
</ul>
</div>

<section class="raw_sutta">
<div lang="en">
</div>

<div lang="pi">
<h2>Vatthugāthā</h2>
<blockquote>
<p><span class="parno">976</span><a class="brnum" id="br1"></a><a id="p_18Sn_1164" class="ms"></a>Kosalānaṃ purā rammā,<br> agamā dakkhiṇāpathaṃ;<br>
Ākiñcaññaṃ patthayāno,<br>
brāhmaṇo mantapāragū.
</p>

<p><span class="parno">977</span><a class="brnum" id="br2"></a><a id="p_18Sn_1165" class="ms"></a>So assakassa visaye,<br> aḷakassa samāsane;<br>
Vasi godhāvarīkūle,<br>
uñchena ca phalena ca.
</p>

<p><span class="parno">978</span><a class="brnum" id="br3"></a><a id="p_18Sn_1166" class="ms"></a>Tasseva upanissāya,<br> gāmo ca vipulo ahu;<br>
Tato jātena āyena,<br>
mahāyaññamakappayi.
</p>

<p><span class="parno">979</span><a class="brnum" id="br4"></a><a id="p_18Sn_1167" class="ms"></a>Mahāyaññaṃ yajitvāna,<br> puna pāvisi assamaṃ;<br>
Tasmiṃ paṭipaviṭṭhamhi,<br>
añño āgañchi brāhmaṇo.
</p>

<p><span class="parno">980</span><a class="brnum" id="br5"></a><a id="p_18Sn_1168" class="ms"></a>Ugghaṭṭapādo tasito,<br> pankadanto rajassiro;<br>
So ca naṃ upasankamma,<br>
satāni pañca yācati.
</p>

<p><span class="parno">981</span><a class="brnum" id="br6"></a><a id="p_18Sn_1169" class="ms"></a>Tamenaṃ bāvarī disvā,<br> āsanena nimantayi;<br>
Sukhañca kusalaṃ pucchi,<br>
idaṃ vacanamabravi.
</p>

<p><span class="parno">982</span><a class="brnum" id="br7"></a><a id="p_18Sn_1170" class="ms"></a>"Yaṃ kho mama deyyadhammaṃ,<br> Sabbaṃ visajjitaṃ mayā;<br>
Anujānāhi me brahme,<br>
Natthi pañcasatāni me".
</p>

<p><span class="parno">983</span><a class="brnum" id="br8"></a><a id="p_18Sn_1171" class="ms"></a>"Sace me yācamānassa,<br> bhavaṃ nānupadassati;<br>
Sattame divase tuyhaṃ,<br>
muddhā phalatu sattadhā".
</p>

</blockquote>
<hr>
<blockquote>

<p><span class="parno">984</span><a class="brnum" id="br9"></a><a id="p_18Sn_1172" class="ms"></a>Abhisankharitvā kuhako,<br> bheravaṃ so akittayi;<br>
Tassa taṃ vacanaṃ sutvā,<br>
bāvarī dukkhito ahu.
</p>

<p><span class="parno">985</span><a class="brnum" id="br10"></a><a id="p_18Sn_1173" class="ms"></a>Ussussati anāhāro,<br> Sokasallasamappito;<br>
Athopi evaṃ cittassa,<br>
Jhāne na ramatī mano.
</p>

<p><span class="parno">986</span><a class="brnum" id="br11"></a><a id="p_18Sn_1174" class="ms"></a>Utrastaṃ dukkhitaṃ disvā,<br> Devatā atthakāminī;<br>
Bāvariṃ upasankamma,<br>
Idaṃ vacanamabravi.
</p>

<p><span class="parno">987</span><a class="brnum" id="br12"></a><a id="p_18Sn_1175" class="ms"></a>"Na so muddhaṃ pajānāti,<br> Kuhako so dhanatthiko;<br>
Muddhani muddhapāte vā,<br>
Ñāṇaṃ tassa na vijjati".
</p>

<p><span class="parno">988</span><a class="brnum" id="br13"></a><a id="p_18Sn_1176" class="ms"></a>"Bhotī carahi jānāsi,<br> Taṃ me akkhāhi pucchitā;<br>
Muddhaṃ muddhādhipātañca,<br>
Taṃ suṇoma vaco tava".
</p>

<p><span class="parno">989</span><a class="brnum" id="br14"></a><a id="p_18Sn_1177" class="ms"></a>"Ahampetaṃ na jānāmi,<br> Ñāṇamettha na vijjati;<br>
Muddhani muddhādhipāte ca,<br>
Jinānaṃ hettha dassanaṃ".
</p>

<p><span class="parno">990</span><a class="brnum" id="br15"></a><a id="p_18Sn_1178" class="ms"></a>"Atha ko carahi jānāti,<br> Asmiṃ pathavimaṇḍale;<br>
Muddhaṃ muddhādhipātañca,<br>
Taṃ me akkhāhi devate".
</p>

<p><span class="parno">991</span><a class="brnum" id="br16"></a><a id="p_18Sn_1179" class="ms"></a>"Purā kapilavatthumhā,<br> Nikkhanto lokanāyako;<br>
Apacco okkākarājassa,<br>
Sakyaputto pabhankaro.
</p>

</blockquote>
<hr>
<blockquote>

<p><span class="parno">992</span><a class="brnum" id="br17"></a><a id="p_18Sn_1180" class="ms"></a>So hi brāhmaṇa sambuddho,<br> Sabbadhammāna pāragū;<br>
Sabbābhiññābalappatto,<br>
Sabbadhammesu cakkhumā;<br>
Sabbakammakkhayaṃ patto,<br>
Vimutto upadhikkhaye.
</p>

<p><span class="parno">993</span><a class="brnum" id="br18"></a><a id="p_18Sn_1181" class="ms"></a>Buddho so bhagavā loke,<br> Dhammaṃ deseti cakkhumā;<br>
Taṃ tvaṃ gantvāna pucchassu,<br>
So te taṃ byākarissati".
</p>

<p><span class="parno">994</span><a class="brnum" id="br19"></a><a id="p_18Sn_1182" class="ms"></a>Sambuddhoti vaco sutvā,<br> Udaggo bāvarī ahu;<br>
Sokassa tanuko āsi,<br>
Pītiñca vipulaṃ labhi.
</p>

<p><span class="parno">995</span><a class="brnum" id="br20"></a><a id="p_18Sn_1183" class="ms"></a>So bāvarī attamano udaggo,<br> Taṃ devataṃ pucchati vedajāto;
<br><span class="dquo">"</span>Katamamhi gāme nigamamhi vā pana,<br> Katamamhi vā janapade lokanātho;<br>
Yattha gantvāna passemu,<br>
Sambuddhaṃ dvipaduttamaṃ".
</p>

<p><span class="parno">996</span><a class="brnum" id="br21"></a><a id="p_18Sn_1184" class="ms"></a>"Sāvatthiyaṃ kosalamandire jino,<br> Pahūtapañño varabhūrimedhaso;<br>
So sakyaputto vidhuro anāsavo,<br>
Muddhādhipātassa vidū narāsabho".
</p>

<p><span class="parno">997</span><a class="brnum" id="br22"></a><a id="p_18Sn_1185" class="ms"></a>Tato āmantayī sisse,<br> Brāhmaṇe mantapārage;
<br><span class="dquo">"</span>Etha māṇavā akkhissaṃ,<br> Suṇātha vacanaṃ mama.
</p>

<p><span class="parno">998</span><a class="brnum" id="br23"></a><a id="p_18Sn_1186" class="ms"></a>Yasseso dullabho loke,<br> Pātubhāvo abhiṇhaso;<br>
Svājja lokamhi uppanno,<br>
Sambuddho iti vissuto;<br>
Khippaṃ gantvāna sāvatthiṃ,<br>
Passavho dvipaduttamaṃ".
</p>

</blockquote>
<hr>
<blockquote>

<p><span class="parno">999</span><a class="brnum" id="br24"></a><a id="p_18Sn_1187" class="ms"></a>"Kathaṃ carahi jānemu,<br> Disvā buddhoti brāhmaṇa;<br>
Ajānataṃ no pabrūhi,<br>
Yathā jānemu taṃ mayaṃ".
</p>

<p><span class="parno">1000</span><a class="brnum" id="br25"></a><a id="p_18Sn_1188" class="ms"></a>"Āgatāni hi mantesu,<br> Mahāpurisalakkhaṇā;<br>
Dvattiṃsāni ca byākkhātā,<br>
Samattā anupubbaso.
</p>

<p><span class="parno">1001</span><a class="brnum" id="br26"></a><a id="p_18Sn_1189" class="ms"></a>Yassete honti gattesu,<br> Mahāpurisalakkhaṇā;<br>
Dveyeva tassa gatiyo,<br>
Tatiyā hi na vijjati.
</p>

<p><span class="parno">1002</span><a class="brnum" id="br27"></a><a id="p_18Sn_1190" class="ms"></a>Sace agāraṃ āvasati,<br> Vijeyya pathaviṃ imaṃ;<br>
Adaṇḍena asatthena,<br>
Dhammena manusāsati.
</p>

<p><span class="parno">1003</span><a class="brnum" id="br28"></a><a id="p_18Sn_1191" class="ms"></a>Sace ca so pabbajati,<br> Agārā anagāriyaṃ;<br>
Vivaṭṭacchado sambuddho,<br>
Arahā bhavati anuttaro.
</p>

<p><span class="parno">1004</span><a class="brnum" id="br29"></a><a id="p_18Sn_1192" class="ms"></a>Jātiṃ gottañca lakkhaṇaṃ,<br> Mante sisse punāpare;<br>
Muddhaṃ muddhādhipātañca,<br>
Manasāyeva pucchatha.
</p>

<p><span class="parno">1005</span><a class="brnum" id="br30"></a><a id="p_18Sn_1193" class="ms"></a>Anāvaraṇadassāvī,<br> Yadi buddho bhavissati;<br>
Manasā pucchite pañhe,<br>
Vācāya vissajessati".
</p>

<p><span class="parno">1006</span><a class="brnum" id="br31"></a><a id="p_18Sn_1194" class="ms"></a>Bāvarissa vaco sutvā,<br> Sissā soḷasa brāhmaṇā;<br>
Ajito tissametteyyo,<br>
Puṇṇako atha mettagū.
</p>

</blockquote>
<hr>
<blockquote>

<p><span class="parno">1007</span><a class="brnum" id="br32"></a><a id="p_18Sn_1195" class="ms"></a>Dhotako upasīvo ca,<br> Nando ca atha hemako;<br>
Todeyya-kappā dubhayo,<br>
Jatukaṇṇī ca paṇḍito.
</p>

<p><span class="parno">1008</span><a class="brnum" id="br33"></a><a id="p_18Sn_1196" class="ms"></a>Bhadrāvudho udayo ca,<br> Posālo cāpi brāhmaṇo;<br>
Mogharājā ca medhāvī,<br>
Pingiyo ca mahāisi.
</p>

<p><span class="parno">1009</span><a class="brnum" id="br34"></a><a id="p_18Sn_1197" class="ms"></a>Paccekagaṇino sabbe,<br> Sabbalokassa vissutā;<br>
Jhāyī jhānaratā dhīrā,<br>
Pubbavāsanavāsitā.
</p>

<p><span class="parno">1010</span><a class="brnum" id="br35"></a><a id="p_18Sn_1198" class="ms"></a>Bāvariṃ abhivādetvā,<br> Katvā ca naṃ padakkhiṇaṃ;<br>
Jaṭājinadharā sabbe,<br>
Pakkāmuṃ uttarāmukhā.
</p>

<p><span class="parno">1011</span><a class="brnum" id="br36"></a><a id="p_18Sn_1199" class="ms"></a>Aḷakassa patiṭṭhānaṃ,<br> Purimāhissatiṃ tadā;<br>
Ujjeniñcāpi gonaddhaṃ,<br>
Vedisaṃ vanasavhayaṃ.
</p>

<p><span class="parno">1012</span><a class="brnum" id="br37"></a><a id="p_18Sn_1200" class="ms"></a>Kosambiñcāpi sāketaṃ,<br> Sāvatthiñca puruttamaṃ;<br>
Setabyaṃ kapilavatthuṃ,<br>
Kusinārañca mandiraṃ.
</p>

<p><span class="parno">1013</span><a class="brnum" id="br38"></a><a id="p_18Sn_1201" class="ms"></a>Pāvañca bhoganagaraṃ,<br> Vesāliṃ māgadhaṃ puraṃ;<br>
Pāsāṇakaṃ cetiyañca,<br>
Ramaṇīyaṃ manoramaṃ.
</p>

<p><span class="parno">1014</span><a class="brnum" id="br39"></a><a id="p_18Sn_1202" class="ms"></a>Tasitovudakaṃ sītaṃ,<br> Mahālābhaṃva vāṇijo;<br>
Chāyaṃ ghammābhitattova,<br>
Turitā pabbatamāruhuṃ.
</p>

</blockquote>
<hr>
<blockquote>

<p><span class="parno">1015</span><a class="brnum" id="br40"></a><a id="p_18Sn_1203" class="ms"></a>Bhagavā tamhi samaye,<br> Bhikkhusanghapurakkhato;<br>
Bhikkhūnaṃ dhammaṃ deseti,<br>
Sīhova nadatī vane.
</p>

<p><span class="parno">1016</span><a class="brnum" id="br41"></a><a id="p_18Sn_1204" class="ms"></a>Ajito addasa buddhaṃ,<br> Sataraṃsiṃva bhāṇumaṃ;<br>
Candaṃ yathā pannarase,<br>
Pāripūriṃ upāgataṃ.
</p>

<p><span class="parno">1017</span><a class="brnum" id="br42"></a><a id="p_18Sn_1205" class="ms"></a>Athassa gatte disvāna,<br> Paripūrañca byañjanaṃ;<br>
Ekamantaṃ ṭhito haṭṭho,<br>
Manopañhe apucchatha.
</p>

<p><span class="parno">1018</span><a class="brnum" id="br43"></a><a id="p_18Sn_1206" class="ms"></a>"Ādissa jammanaṃ brūhi,<br> Gottaṃ brūhi salakkhaṇaṃ;<br>
Mantesu pāramiṃ brūhi,<br>
Kati vāceti brāhmaṇo".
</p>

<p><span class="parno">1019</span><a class="brnum" id="br44"></a><a id="p_18Sn_1207" class="ms"></a>"Vīsaṃ vassasataṃ āyu,<br> So ca gottena bāvarī;<br>
Tīṇissa lakkhaṇā gatte,<br>
Tiṇṇaṃ vedāna pāragū.
</p>

<p><span class="parno">1020</span><a class="brnum" id="br45"></a><a id="p_18Sn_1208" class="ms"></a>Lakkhaṇe itihāse ca,<br> Sanighaṇḍusakeṭubhe;<br>
Pañcasatāni vāceti,<br>
Sadhamme pāramiṃ gato".
</p>

<p><span class="parno">1021</span><a class="brnum" id="br46"></a><a id="p_18Sn_1209" class="ms"></a>"Lakkhaṇānaṃ pavicayaṃ,<br> Bāvarissa naruttama;<br>
Kankhacchida pakāsehi,<br>
Mā no kankhāyitaṃ ahu".
</p>

</blockquote>
<hr>
<blockquote>

<p><span class="parno">1022</span><a class="brnum" id="br47"></a><a id="p_18Sn_1210" class="ms"></a>"Mukhaṃ jivhāya chādeti,<br> Uṇṇassa bhamukantare;<br>
Kosohitaṃ vatthaguyhaṃ,<br>
Evaṃ jānāhi māṇava".
</p>

<p><span class="parno">1023</span><a class="brnum" id="br48"></a><a id="p_18Sn_1211" class="ms"></a>Pucchañhi kiñci asuṇanto,<br> Sutvā pañhe viyākate;<br>
Vicinteti jano sabbo,<br>
Vedajāto katañjalī.
</p>

<p><span class="parno">1024</span><a class="brnum" id="br49"></a><a id="p_18Sn_1212" class="ms"></a>"Ko nu devo vā brahmā vā,<br> Indo vāpi sujampati;<br>
Manasā pucchite pañhe,<br>
Kametaṃ paṭibhāsati".
</p>

<p><span class="parno">1025</span><a class="brnum" id="br50"></a><a id="p_18Sn_1213" class="ms"></a>"Muddhaṃ muddhādhipātañca,<br> Bāvarī paripucchati;<br>
Taṃ byākarohi bhagavā,<br>
Kankhaṃ vinaya no ise".
</p>

<p><span class="parno">1026</span><a class="brnum" id="br51"></a><a id="p_18Sn_1214" class="ms"></a>"Avijjā muddhāti jānāhi,<br> Vijjā muddhādhipātinī;<br>
Saddhāsatisamādhīhi,<br>
Chandaviriyena saṃyutā".
</p>

<p><span class="parno">1027</span><a class="brnum" id="br52"></a><a id="p_18Sn_1215" class="ms"></a>Tato vedena mahatā,<br> Santhambhitvāna māṇavo;<br>
Ekaṃsaṃ ajinaṃ katvā,<br>
Pādesu sirasā pati.
</p>

<p><span class="parno">1028</span><a class="brnum" id="br53"></a><a id="p_18Sn_1216" class="ms"></a>"Bāvarī brāhmaṇo bhoto,<br> Saha sissehi mārisa;<br>
Udaggacitto sumano,<br>
Pāde vandati cakkhuma".
</p>

<p><span class="parno">1029</span><a class="brnum" id="br54"></a><a id="p_18Sn_1217" class="ms"></a>"Sukhito bāvarī hotu,<br> Saha sissehi brāhmaṇo;<br>
Tvañcāpi sukhito hohi,<br>
Ciraṃ jīvāhi māṇava.
</p>

<p><span class="parno">1030</span><a class="brnum" id="br55"></a><a id="p_18Sn_1218" class="ms"></a>Bāvarissa ca tuyhaṃ vā,<br> Sabbesaṃ sabbasaṃsayaṃ;<br>
Katāvakāsā pucchavho,<br>
Yaṃ kiñci manasicchatha".
</p>

<p><span class="parno">1031</span><a class="brnum" id="br56"></a><a id="p_18Sn_1219" class="ms"></a>Sambuddhena katokāso,<br> Nisīditvāna pañjalī;<br>
Ajito paṭhamaṃ pañhaṃ,<br>
Tattha pucchi tathāgataṃ.
</p>
</blockquote>
<p class="endsection">Vatthugāthā niṭṭhitā.</p>
</div>
</section>
<div id="nextprev"><a id="previous-sutta" href="../snp/snp5.html"></a><a id="next-sutta" href="../snp/snp5.2.html"></a></div>
</div><!--content-->
<footer>
<div id="breadcrumbs">
<a href="../home/index.html">Home</a><a href="../kn/kn.html">Khuddaka Nikāya</a><a href="../snp/snp.html">Sutta Nipata</a><a href="../snp/snp5.html">Chapter 5: The Chapter of the Way to Beyond</a>5:1 Introductory Verses
</div>
<a id="bottom"></a>
</footer>
<script src="../js/footer.js"></script>
</div><!--container-->
</body>
</html>
